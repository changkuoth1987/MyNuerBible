<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
<p>14 <br />
  Tho̱p mucni go̱o̱kä kɛnɛ thuk ti gööl <br />
  1Guɔ̱ɔ̱rɛ ni nhök, kä görɛ ni muc yieekä kɛ lɔcdun kɛɛliw, min la muc ruac go̱o̱kä. 2Kɛ ɣöö nɛy tin ruac kɛ thok gööli ruackɛ kɛ Kuoth, /cikɛ ruac kɛ naath, kɛ ɣöö thilɛ ram mi liŋ kɛ. Latkɛ ti cua̱ŋkɛ naath rɛy Yieekä. 3Kä kɛ pek in dɔ̱ŋ, ram mi lat ruaacni go̱o̱kä ruacɛ kɛ naath kɛ kui̱ pi̱ethdiɛn, kɛnɛ cuɔ̱mdiɛn, kɛ buɔ̱mdiɛn. 4Kä nɛy tin ruac kɛ thuk gööli piɛthkɛ ni rɔ̱, kä nɛy tin lat ruaacni go̱o̱kä piɛthkɛ ni duel Kuɔth. 5Täämɛ ɣän göörä ɣöö bi yɛn diaal ruac kɛ thuk ti kueckɛ, kä min göörä ɛlɔ̱ŋ ɛ ɣöö bia ruaacni go̱o̱kä lat. Kä ram in lat ruaacni go̱o̱kä, lenyɛ ram in ruac kɛ thuk gööli, ɛ ni mi ci raan ɛ loc kɛ ɣöö bɛ duel Kuɔth kulɛ pith. <br />
  6Täämɛ dämaari, mi ba̱a̱ kä yɛ a ruacä kɛ thuk ti kueckɛ, dëë yɛ luäk i̱di, /ciɛ ni mi nöŋä ni yɛ nyuuth kiɛ ŋäc ŋɔaani, kiɛ ruac go̱o̱kä, kiɛ ŋi̱i̱c? 7Ce̱t ta̱a̱diɛn kɛ ŋɔak ti /ci tëk tin nööŋkɛ, ce̱tkɛ kuɔ̱th kaaŋä kiɛ tuŋ, kɛ jiööth ti /ca rɔ̱ lot, dee raan min kuɔthkɛ ŋa̱c i̱di? 8Kä mi /ci jɔw kaaŋä köör ro̱t agɔaa, ɛŋa mi bi rɔɔdɛ rialikä kɛ kui̱ köör? 9Ɛ jɛn inɔ kɛ kui̱dun, mi ruac yɛn kɛ thuk gööli ti /ci cup lɔɔc nath, dee raan min ca lat ŋa̱c i̱di? Kɛ ɣöö inɔ bi ruacni ji̱n kɛ jiɔam. 10Thilɛ diw ɛn ɣöö tëëkɛ thuk ti ŋuan rɛy ɣɔaa, kä thilɛ kɛl mi thil luɔt kä kɛ. 11Kä mi kuecä luɔt thuɔk, bä a juɔ̱r kä ram in ruac, kä bi ram in ruac a juɔ̱r kä ɣä. 12Ɛ jɛn inɔ kɛ kui̱dun, kä min görɛ mucni yieekä ɛlɔ̱ŋ, görɛ ni mucni tin ba naath jakä piɛthkɛ ni duel Kuɔth agɔaa. <br />
  13Kɛ kui̱ ɛmɔ, gɔaa ni ɣöö bi ram in ruac kɛ thok go̱lä pal kɛ ɣöö bɛ min cɛ lat loc. 14Kɛ ɣöö mi palä kɛ thok go̱lä, yiëëdä palɛ, kä ca̱rä cɛ lät. 15Ɛŋu mi bä la̱t? Ɣän bä pal kɛ yiëë, kä bä pal kɛ ca̱r wec bä. Ɣän bä kiet kɛ yiëë, kä bä kiet kɛ ca̱r wec bä. 16Kä mi pothi Kuoth kɛ yiëë, dee juɔ̱r, mi /kenɛ cop lɔcdɛ, ɛ lar i̱di, “Inɔnɔ” kɛ palu, mi kui̱cɛ min latdi? 17Kɛ ɣöö dɔ̱ŋ ci tɛ̈th lɔaac lar a ro̱ŋ, kä /ken ram in dɔ̱ŋ ben nhial. 18Ɣän la̱rä Kuoth tɛ̈th lɔaac ɛn ɣöö lënyä yɛn diaal kɛ ruac thukni ti kueckɛ. 19Kä rɛy duëël Kuɔth dëë lat ni rieet da̱ŋ dhieec kɛ ca̱rä rɛy, kɛ ɣöö bä nɛy tin kɔ̱kiɛn ŋi̱eec, kä ɣöö dëë lat ni rieet ti bathdɔɔri wäl kɛ thok go̱lä. <br />
  20Dämaari kä nyiemaari, /cuarɛ bi ce̱tkɛ gaat rɛy cärädun, a cär ni yɛn ce̱tkɛ ruɔri rɛy kä mi jiääk, kä duundɛ ɣöö ca̱rɛ ce̱tkɛ nɛy ti di̱t. 21Rɛy ŋuɔ̱t ca jɛ gɔ̱r i̱,#14:21 Ica 28:11-12. <br />
  “Kɛ nɛy ti tekɛ thok go̱lä, <br />
  kɛ nɛy ti tekɛ lëëp gööli <br />
  ɣän bä ruac kɛ nɛy ti̱ti̱, <br />
  kä cäŋ ɛ jɛn inɔ, <br />
  /cikɛ ɣä bi liŋ.” <br />
  Ruac ni Kuäär ni Kuoth. 22Kä ɛnɔ thuk ti kueckɛ ɛ nyuuth mi /ci mɔ akɛ kui̱ ji̱ ŋäthä, duundɛ ɣöö ɛ kui̱ nɛɛni ti thil ŋa̱th. Kä ruac go̱o̱kä /ciɛ kɛ kui̱ nɛɛni ti thil ŋa̱th, duundɛ ɣöö ɛ kui̱ ji̱ ŋäthä. 23Kä mi, ci duɔl ji̱ Kuɔth ben guäth kɛl kä ruac kɛn diaal kɛ thuk ti kueckɛ, kä bi ja̱a̱l kiɛ nɛy ti thil ŋa̱th ben rɛc, /cikɛ jɛ dee lar ɛn ɣöö cia yɔ̱ŋ? 24Kä mi lat yɛn diaal ni ruaacni go̱o̱kä, kä bi ja̱l kiɛ ram mi thil ŋa̱th ben rɛc, jɛn derɛ duerɛ jek kä kɛn diaal kä ba jɛ luk kɛ tin diaal tin cɛ liŋ. 25Kä kɛ kɔr kä min ca nyin lɔaac raam in /ci ŋa̱th nööŋ raar, jɛn ram ɛmɔ bɛ rɔ goŋ nhiam Kuɔth kä palɛ jɛ, kä bɛ jɛ la̱r i̱, “Kuoth a rɛydun pa̱ny.” <br />
  Ciaaŋ palä rɛy duëël Kuɔth <br />
  26Ɛŋu mi dëë la̱t, dämaari? Mi wä yɛn ben guäth kɛl, te ramɔ kɛ dit, kɛ ŋi̱i̱c, kɛ nyuuth, kɛ thok go̱lä, kiɛ luɔc ŋɔaani. A ŋɔaani diaal latkɛ kɛ kui̱ pi̱thä nath. 27Mi tëë ram mi ruac kɛ thok go̱lä, a ruac ni nɛy da̱ŋ rɛw kiɛ diɔ̱k kärɔ̱, kä ɛ ramɔ la ruac, kä a ram kɛl lat luɔcdɛ. 28Kä mi thilɛ ram mi lat luɔcdɛ, a ramɔ bit rɛy duëël Kuɔth, kä a jɛ ruac kärɔ̱ kä akɛ ruac kɛ Kuoth. 29A göök rɛw kiɛ diɔ̱k latkɛ ruaacni go̱o̱kä, kä a nɛy kɔ̱kiɛn thɛ̈mkɛ tin ca lar. 30Mi ca nyuuth ka̱m ram min nyuur gekä, a ram min ruac kɛ nhiam bit. 31Kɛ ɣöö dee yɛn diaal ruac go̱o̱kä lat kɛ̈l kɛ̈ɛ̈li, kɛ ɣöö dee nɛy diaal tekɛ ŋäc, kä dee kɛn diaal cu buɔ̱m. 32Kä yiey göökni tëë piny göökni. 33Kɛ ɣöö Kuoth /ciɛ Kuoth nyuɔɔni, ɛ Kuoth malä. <br />
  (Ce̱tkɛ min te rɛy duëli Kuɔth nɛɛni Kuɔth diaal, 34gɔaa ni ɣöö bi män biɛt rɛy duëli Kuɔth. Kɛ ɣöö /ka̱n kɛ nhök ruac, duundɛ ɣöö bikɛ guɔ̱ɔ̱r ni naath, ce̱tkɛ min ca lar ɛ ŋut. 35Mi tëëkɛ mi görkɛ ɛ kɛn ɛn ɣöö ba ŋa̱c, akɛ thiëckɛ cɔwkiɛn cieŋ. Kɛ ɣöö ɛ pöc ɛn ɣöö bi ciek ruac rɛy duëël Kuɔth. 36Kiɛ ɛn ruac Kuɔth tuɔɔk kä yɛ? Kiɛ ci ruac Kuɔth peek kɛ yɛn kärɔ̱?) <br />
37Mi caar raan ɛ ɛn ɣöö ɛ gök, kiɛ tëë kɛ buɔ̱m yieekä, derɛ jɛ ŋa̱c ɛnɛ gɔ̱a̱rä yɛ mɛ, ɛn ɣöö ɛ guk kä Kuäär ni Yecu. 38Mi /ci raan mɛmɛ ŋäc, jɛn /ca jɛ bi ŋa̱c. 39Kä ɛnɔ, dämaari, görɛ jɛ ɛn ɣöö bia ruaacni go̱o̱kä lat, kä /cuarɛ ruac kɛ thuk ti kueckɛ pen, 40kä duundɛ ɣöö ba ŋɔak diaal guir kɛ ciaŋ mi com. </p>
<h3><a href="1co chapter.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth </a></h3>
<p><br />
</p>
</body>
</html>
