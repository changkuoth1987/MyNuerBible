<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
7 <br />
Ŋi̱i̱cä gua̱ndɔɔŋni ji̱ Juudh <br />
(Mɛ̈t 15:1-9) <br />
1Täämɛ mëë ci ji̱ Pa-ri-thii kɛnɛ tha̱a̱ŋ ji̱ gɔ̱rkä ti bä kä Jɛ-ru-tha-lɛm rɔ duɔ̱l jɛ, 2kä cikɛ jɛ nɛn ɛn ɣöö ci tha̱a̱ŋ ji̱ kɔaar Yecu mi̱th kɛ tet ti jiäk, ti /ka̱n lak. 3Kɛ ɣöö ji̱ Pa-ri-thii kɛnɛ ji̱ Juudh diaal /cikɛ a mi̱thkɛ a /ka̱n tetkiɛn kɔn lak agɔaa, kɛ ɣöö tiɛtkɛ ciaŋ ŋuɔ̱tni di̱tnikiɛn. 4Kä /cikɛ mi nööŋkɛ guäth ko̱kä, /cikɛ mi̱th, ɛ ni mi cikɛ kɔŋ lak. Kä tekɛ kɛ ciɛŋ kɔ̱kiɛn ti nyin ŋuan ti guɔ̱ɔ̱rkɛ ɛ kɛn, ce̱tkɛ la̱k lieeri kɛ dha̱a̱ri kɛnɛ took la̱ŋni. 5Cu ji̱ Pa-ri-thii kɛnɛ ji̱ gɔ̱rkä jɛ thiec, “Ɛŋu /ci ji̱ kɔaaru cieŋ kɛ ciaŋ di̱tnikɔn ɔ, kɛ ɣöö mi̱thkɛ a /ka̱n tet ti ci jiäk lak?” 6Kä cuɛ kɛ jiök i̱, “Ci gök ni I-ca-yaa ruac in thuɔ̱k lat kɛ kui̱dun, yɛn ji̱ mɛtdä, mëë cɛ gɔ̱r i̱,#7:6,7 Ica 29:13. <br />
‘Nɛy ti̱ti̱ luɔ̱thkɛ ɣä kɛ lëëpkiɛn, <br />
kä na̱n lo̱ckiɛn kɛ ɣä. <br />
7Palkɛ ɣä baaŋ, kä ŋi̱eeckɛ ni <br />
cär nath ala ŋuɔ̱t Kuɔth.’ <br />
8Päl yɛn ciaŋ ŋutdä Kuɔth, kä ka̱pɛ ciaŋ nath a bum.” <br />
9Kä cu Yecu kɛ jiök i̱, “Ta̱yɛ kɛ ca̱p mi gɔaa mi lökɛ ni ŋut Kuɔth, kɛ ɣöö bia ni käp ciaŋ ŋutädun. 10Kɛ ɣöö ci Muthɛ jɛ lar i̱,#7:10a Ɣöth 20:12. ‘Luthni guur kɛnɛ muɔ̱ɔ̱r,’ kä,#7:10b Ɣöth 21:17. ‘Ram mi bi ruac a jiäk kɛ gua̱n kiɛ man bɛ dhil li̱w.’ 11Duundɛ ɣöö ruac yɛn ɛn ɣöö dee raan gua̱n kiɛ man jiök i̱, ‘Min deri jek kä ɣä ɛ jɛn Kor-bɛ̈n’ (min lot ni ɣöö ɛ duŋ Kuɔth). 12Kɛ kui̱ ɛmɔ cia ram ɛmɔ pën min derɛ lät kä gua̱n kɛnɛ man. 13Kä ɛnɔ woc yɛn ni ruac Kuɔth kɛ ciaaŋdun min nyuth yɛn ɛ naath. Kä la̱tdɛ ni ŋɔaani ti ŋuan tin ce̱tkɛ ti̱ti̱.” <br />
Tin jakä raan kä jiäk <br />
(Mak 15:10-20) <br />
14Kä cu Yecu naath lɛni cɔl, kä cuɛ kɛ jiök i̱, “Liɛŋɛ ɣä, yɛn diaal, kä a jɛ cup lo̱cnikun. 15Thilɛ duɔ̱ɔ̱r mi te raar, kä wä jic ran mi dee jɛ jakä jiäk. 16Kä duundɛ ɣöö ŋɔak diaal tin bä raar rɛy ran kɛn tin ya̱rkɛ jɛ.” [Kä ɛ ram mi tekɛ ji̱th ti li̱ŋ kɛ jɛ, a jɛ li̱ŋ.]#7:16 Tha̱a̱ŋ buɔkni tëë wal ca käth 16 mat thi̱n. 17Mëë cɛ naath ba̱ny piny, kä cɛ wä dueel, cu jaakɛ jɛ thiec kɛ luɔt cäätdä ɛmɔ. 18Cuɛ kɛ jiök i̱, “Kä /kenɛ cop lɔcdun bä? /Ken yɛn ɛ ŋa̱c ɛn ɣöö /ciɛ duɔ̱ɔ̱r mi te raar kä wä jic ran ɛn min dee jɛ ya̱r? 19Kɛ ɣöö /ci wä rɛy lɔaacdɛ, wëë jic ran kä wëë kɛ wä raar.” (Kä inɔ cuɛ jɛ lat ɛn ɣöö mi̱th diaal gɔwkɛ.) 20Kä cuɛ wee i̱, “Min bä raar rɛy ran ɛ jɛn yär jɛ mɔ. 21Kɛ ɣöö bëëkɛ raar rɛy lɔaacdɛ, kɛn cär ti jiäk, ciaŋ leerä, kuël, luc nath, 22Dhöm di̱t lɔaac ŋɔaani, la̱t jiäkni, mët nath, la̱t nyuɔɔni, tiɛɛl, guer, kɛ liak kɛnɛ dɔ̱ɔ̱r. 23Jiäk diaal ti̱ti̱ bäkɛ raar lɔɔc ran kä ya̱rkɛ jɛ.” <br />
Ŋa̱th ciëk <br />
(Mɛ̈t 15:21-28) <br />
24Cu Yecu jiɛɛn ɛn thɔ̱ŋɔ wëë ro̱o̱l Dhor kɛnɛ Dhi-don. Kä cuɛ coth dueel, kä go̱o̱rɛ jɛ i̱ /ca jɛ bi ŋa̱c ɛ raan ɛn ɣöö tëë ɛn wani, kä /kenɛ rɔ luäŋ kɛ teey. 25Kä ni ɛn guäth ɛmɔ cu ciek mi te nyaadɛ mi tɔt kɛ yiëë mi jiääk ben kä jɛ, kɛ ɣöö cɛ kɛ̈kdɛ liŋ, kä cuɛ rɔ yuɔr piny ciöknikɛ. 26Täämɛ, jɛn ciek ɛ ciek Gu-rith mi ca dap ro̱o̱l Thay-ro-po-ni-cia rɛy Thi-ri-ya. Cuɛ Yecu läŋ kɛ ɣöö bɛ yiëë in jiääk in te puɔ̱ny nyaadɛ woc. 27Kä cu Yecu jɛ jiök i̱, “A gaat kɔn ria̱ŋ, kɛ ɣöö /cɛ gɔaa ɛn ɣöö ba mi̱eth dho̱li ka̱n, kä ba jɛ yuɔ̱r jio̱o̱k.” 28Kä cuɛ jɛ loc i̱, “Ɣɔ̱ɔ̱n, Kuäär, kä cäŋɛ jɛn inɔ la jio̱o̱k tin ci duɔth guäth mi̱eth dho̱li a cam.” 29Kä cuɛ ciek ɛmɔ jiök i̱, “Kɛ ɣöö ci jɛ loc inɔ, locni jɔk, ci Yiëë in jiääk jiɛɛn puɔ̱ny nyaadu.” 30Cu ciek ɛmɔ loc dhɔrɛ, kä cuɛ nyaadɛ jek tɔ̱ɔ̱cä wi̱i̱ dhaŋä, kä ci yiëë in jiääk jiɛɛn. <br />
Jak Yecu kɛ miŋ kä gɔaa <br />
31Kä cu Yecu jiɛɛn ro̱o̱l Dhor kä cuɛ wä kɛ duɔ̱ɔ̱p Dhi-don wëë Bar Gɛ̈-lɛ-li ro̱l Wi̱i̱ni da̱ŋ Wäl. 32Cukɛ jɛ nöŋ wut mi cɛ di̱w mi /ci ruac agɔaa, kä cukɛ jɛ läŋ kɛ ɣöö bɛ tetdɛ kuëŋ puɔ̱nydɛ. 33Kä cuɛ jɛ woc raar bunä, kä cuɛ jɛ naŋ guäthdɛ kärɔa. Kä cuɛ yiɛtkɛ la̱th ji̱thnikɛ, cuɛ ruɛy ŋol, kä cuɛ lɛpdɛ thiap. 34Mëë cɛ nhial liɛc, cuɛ yiëë ŋɔk a di̱t, kä cuɛ wut jiök i̱, “Ɛ-pa-tha”, mi lot ni ɣöö, “Lɛprɔ.” 35Ni ɛn wanɔ cu ji̱thkɛ rɔ̱ lɛp, kä cua lɛpdɛ lony, kä cuɛ ruac agɔaa. 36Cuɛ Yecu kɛ gok a bum, ɛn ɣöö thilɛ radɔ̱diɛn mi bia la̱r mɛmɛ. Kä mɔ cɛ kɛ luek ɔ, ku kɛn a lat ni jɛ ɛlɔ̱ŋ. 37Cu naath ga̱a̱c kɛ ga̱a̱c mi di̱i̱t i̱, “Cɛ ŋɔak diaal la̱t agɔaa! A cäŋɛ ni mi̱eeŋ cɛ kɛ jakä li̱ŋ, kä tin cɛ di̱w cikɛ ruac.” <br />
<h3><a href="mrk chapters.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth</a></h3>
<br />
</body>
</html>
