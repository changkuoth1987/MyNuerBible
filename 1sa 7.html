<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
<p>7 <br />
  1Kä cu ji̱ Kir-yath-ya-rim thanduk matdä ruac Kuɔth Nhial ben ka̱n, kä cua jɛ nööŋ dhɔr Ä-bi-na-dab rɛy päämni. Kä cua gatdɛ ni Ɛl-a-dhar ben lɛy, kɛ ɣöö bɛ thanduk matdä ruac Kuɔth Nhial tit. 2Cu thanduk matdä ruac Kuɔth Nhial te kä Kir-yath-ya-rim kɛ pëk mi bäär, cuɛ tekɛ run ti jiɛɛn da̱ŋ rɛw. Kɛn pëk ɛ mɔ cu ji̱ I-thɛ-rɛl diaal wiee nhiam Kuɔth Nhial görkɛ luäk. <br />
  Ruec Tha-muɛl kɛ I-thɛ-rɛl <br />
  3Ɛ jɛn cu Tha-muɛl ji̱ I-thɛ-rɛl diaal jiök i̱, “Mi rietdɛ rɔ̱ Kuoth Nhial kɛ lɔcdun kɛɛliw kua pua̱ny kuthni Ac-ta-roth kɛnɛ kuth tin kɔ̱ŋ woc rɛydun, kä ka̱mɛ lo̱ckun ni Kuoth Nhial, kä palɛ ni jɛ kä rɔa, bɛ yɛ kän tetni ji̱ Pi-li-thɛt.” 4Inɔ cu ji̱ I-thɛ-rɛl kuoth Baal kɛnɛ Ac-ta-roth päl, cua pal ni Kuoth Nhial. <br />
  5Kä cu Tha-muɛl wee i̱, “Matdɛ ji̱ I-thɛ-rɛl diaal kä Midh-pa, kɛ ɣöö bä Kuoth Nhial wä pal kɛ kui̱dun.” 6Cukɛ rɔ dol kä Midh-pa, cua pi̱ jɔm kä cua kɛ muɔc piny ala muc nhiam Kuɔth Nhial. Kä cukɛ thɛɛk ɛn cäŋ ɛmɔ. Kä cukɛ wee “Ca̱kɔ Kuoth Nhial duer duer.” Cu Tha-muɛl ji̱ I-thɛ-rɛl böth kä Midh-pa, 7täämɛ mëë ci ji̱ Pi-li-thɛt ɛ liŋ i̱ ci ji̱ I-thɛ-rɛl rɔ̱ dol kä Midh-pa, cu kua̱r Pi-li-thɛt ben, ma̱kɛ ji̱ I-thɛ-rɛl. Kä mëë ci ji̱ I-thɛ-rɛl ɛ liŋ, cukɛ dual kɛ ji̱ Pi-li-thɛt. 8Kä cukɛ Tha-muɛl jiök i̱, “Pal Kuɔth Nhial Kuothdan kɛ kui̱dan kɛ ɣöö bɛ kɔn kän kä ji̱ Pi-li-thɛt.” 9Cu Tha-muɛl ruath dɛ̈ɛ̈l mi luëth Ka̱n kä cuɛ jɛ thöp Kuoth Nhial ala muc mi waŋkɛ kɛɛliw. Kä cuɛ Kuoth Nhial pal kɛ kui̱ ji̱ I-thɛ-rɛl, kä cu Kuoth Nhial ɛ loc. 10Kä mëë thöp Tha-muɛl muc in waŋkɛ. Cu ji̱ Pi-li-thɛt ben thie̱kä, ma̱kɛ ji̱ I-thɛ-rɛl. Ɛn cäŋ ɛ mɔ cu Kuoth Nhial ji̱ Pi-li-thɛt mär kɛ ma̱r mi di̱i̱t mi cu wuɔ̱thkiɛn nyon. Kä cukɛ rɔ bar nhiam ji̱ I-thɛ-rɛl. 11Kä cu ji̱ I-thɛ-rɛl käny raar kä Midh-pa guɔ̱ɔ̱rkɛ ji̱ Pi-li-thɛt, cukɛ kɛ näk aräth ni kä Beth-kar. <br />
  12Kä cu Tha-muɛl päm ka̱n kä cuɛ jɛ la̱th kam Midh-pa kɛnɛ Ɣä-cen, kä cuɛ ciötdɛ cɔli päm luäkä. Kɛ ɣöö laarɛ jɛ i̱, “Kuoth Nhial luäkɛ kɔn duɔ̱pni diaal.” 13Cu ji̱ Pi-li-thɛt cu kɔ̱a̱c, /ka̱n rɔ nyɔk kɛ wä wi̱i̱ni ji̱ I-thɛ-rɛl. Kä cu Kuoth Nhial ji̱ Pi-li-thɛt duäc kɛ nin teekä Tha-muɛl diaal. 14Kä cua wi̱i̱ tëë ci ji̱ Pi-li-thɛt kɛ ka̱n kä ji̱ I-thɛ-rɛl Luɔc I-thɛ-rɛl, a känɛ ni kä Ɛk-ron a wä ni kä Gɛ̈th. Cu ji̱ I-thɛ-rɛl wi̱i̱kiɛn ka̱n kä Ji̱ Pi-li-thɛt kä cuɛ tekɛ mal kam ji̱ I-thɛ-rɛl kɛnɛ ji̱ Ɛ-mor bä. <br />
15Cu Tha-muɛl I-thɛ-rɛl ruac kɛ ni̱n teekädɛ diaal. 16Kä run kä run la wee ja̱l kä Beth-ɛl kɛ Gil-gal kɛnɛ Midh-pa, cuɛ I-thɛ-rɛl ruac ɛn gua̱thni tɔ̱tɔ̱. 17Kä la bëë kä Rama, kɛ ɣöö te dhɔrɛ thi̱n, kä cuɛ I-thɛ-rɛl ruac ɛn wi̱ni. Kä cuɛ Kuoth Nhial ta̱th yi̱k. </p>
<h3><a href="1sa chapters.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth </a></h3>
<p><br />
</p>
</body>
</html>
