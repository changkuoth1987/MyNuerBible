<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
<p>11 <br />
  Riet Thɔ-lo-mon kɛ rɔ kɔɔr Kuɔth <br />
  1Täämɛ cu kuäär ni Thɔ-lo-mon män ti jur ti ŋuan nhɔk. Nya Pɛro, kɛnɛ nya ji̱ Mo-ab, kɛ nya ji̱ Am-on, kɛ nya ji̱ Ɛ-dɔm, kɛ nya Dhi-don, kɛ nya Ɣɛ̈th, 2nyier nɛɛni tëë ci Kuoth Nhial ji̱ I-thɛ-rɛl luek thi̱n i̱, “/Cuarɛ kuen kä kɛ, kä akɛ /ci kuen kä yɛ, kɛ ɣöö ba lo̱ckun dhil ri̱t a bia wä guɔ̱ɔ̱r ni kuthkiɛn.” Kɛ kɛn ci Thɔ-lo-mon rɔ wä ka̱p nhökdiɛn ɔ. 3Jɛn tëë kɛ män ti cɛ kuɛn ti kur bärɔw, kɛ luɔɔm ti kur diɔ̱k. Kä cu mänkɛ jɛ buath raar. 4Kä cu mänkɛ jɛ buath palä kuthnikiɛn kɛ ɣöö cɛ dɔ̱ŋ. Kä /kenɛ lɔcdɛ ka̱m Kuoth Nhial Kuothdɛ, ce̱tkɛ lɔc gua̱n ni Dee-bid. 5Kɛ ɣöö cɛ wä guɔ̱ɔ̱r ni Ac-tar-te kuoth ji̱ Dhi-don, kɛnɛ Mil-kom kuoth ji̱ Am-on. 6Inɔ cu Thɔ-lo-mon la̱t ni dueer waaŋ Kuɔth Nhial, kä /kenɛ guɔ̱ɔ̱r ni Kuoth Nhial kɛ lɔcdɛ kɛɛliw ce̱tkɛ mëë ci gua̱n ni Dee-bid ɛ la̱t. 7Kä cuɛ Kɛ-moc kuoth ji̱ Mo-ab lät kä gua̱th palä, kɛnɛ Mo-lɛk kuoth ji̱ Am-on wi̱i̱ pa̱a̱m nhiam Jɛ-ru-tha-lɛm. 8Ɛn nɔmɔ cuɛ lät kä mänkɛ diaal tin jur, tin cua kuthkiɛn wa̱ŋ wal kɛn muc. <br />
  9Kä cu lɔc Kuɔth Nhial jiäk kɛ Thɔ-lo-mon, kɛ ɣöö cɛ rɔ ri̱t kɔr Kuɔth Nhial, Kuoth I-thɛ-rɛl, mëë ci rɔ nyuɔ̱th jɛ ni kä rɛɛw, 10kä cɛ ruac kɛ jɛ kɛ kui̱ kä ɣöö /cɛ kuth kɔ̱kiɛn bi guɔ̱ɔ̱r. Duundɛ ɣöö /kenɛ ruac Kuɔth Nhial tit. 11Kɛ kui̱c ɛmɔ cu Kuoth Nhial Thɔ-lo-mon jiök i̱, “Min ca jɛn ca̱ru ɛnɛ mi a/keni gukdä tit, kɛnɛ ŋuɔ̱tkä tëë cä la̱t ji̱, ɛ puc ɣän bä kuääru woc kä ji̱ kä bä jɛ ka̱m raan kɔaaru. 12Kuɛ la ɣöö kɛ kui̱ guur ni Dee-bid /cä bi la̱t rɛy ni̱niku, duundɛ ɣöö bä woc tetdä gatdu. 13Ɛni ɣöö ɣän /cä kuäär bi woc kɛɛliw. Bä thok duëël kɛl ka̱m gatdu, kɛ kui̱ guur ni Dee-bid kɛnɛ wec Jɛ-ru-tha-lɛm min cä mɛk.” <br />
  Ji̱ tɛ̈r Thɔ-lo-mon <br />
  14Kä cu Kuoth Nhial Thɔ-lo-mon moc ji̱ tɛ̈r, A-dad raan Ɛ-dɔm, thok duëël kuäärä kä Ɛ-dɔm. 15Kɛ ɣöö mëë dan ëë wä Dee-bid kä Ɛ-dɔm, cu Yo-ab bo̱o̱th rɛ̈m wä, wëë nɛy tin ci li̱w kony, cuɛ tut diaal näk kä Ɛ-dɔm. 16(Kɛ ɣöö cu Yo-ab kɛnɛ ji̱ I-thɛ-rɛl diaal duɔth ɛn wi̱ni kɛ päth bäkɛl, amäni mëë cɛ tut diaal näk kä Ɛ-dɔm.) 17Duundɛ ɣöö cu A-dad rɔ bar kä I-jëp, kɛɛl kɛ naath kä ji̱ Ɛ-dɔm kuany gua̱n kɛ ɣöö ŋotdɛ kɛ kuɛ̈ɛ̈. 18Cukɛ jiɛn kä Mid-yan cukɛ ben kä Pa-ran, kä cukɛ naath ka̱n thi̱n, cukɛ ben kä I-jëp, kä Pɛro, min cu jɛ moc duel kä cuɛ moc mun kɛnɛ mi̱eth. 19Kä cu A-dad gɔɔy mi di̱i̱t jek kä Pɛro, kä cu Pɛro jɛ kuën nyimanthudɛ, nyiman Tɛ̈-pɛ-neth ciek kua̱r. 20Kä cuɛ jɛ da̱p gat mi dho̱o̱l mi cɔali Gɛ-nu-bɛ̈th, min cu Tɛ̈-pɛ-neth ɛ do̱th dhɔr Pɛro. Cu Gɛ-nu-bɛ̈th piith dhɔr Pɛro kɛɛl kɛ gaatkɛ. 21Kä mëë ci A-dad ɛliŋ kä I-jëp ɛn ɣöö ci Dee-bid li̱w, kɛnɛ bo̱o̱th rɛ̈m ni Yo-ab, cuɛ Pɛro jiök i̱, “Jak ni ɣä kä jiɛn, bä wä wi̱i̱dä.” 22Duundɛ ɣöö cu Pɛro ɛ loc i̱, “Ɛŋu mi dak kä ɣä, mɔ go̱o̱ri ɣöö loci wi̱i̱du mɔ?” Kä cuɛ Pɛro loc i̱, “Thilɛ ŋu, duundɛ ɣöö jak ni ɣä kä wä.” <br />
  23Kä cu Kuoth Thɔ-lo-mon lɛni moc kɛ gua̱n tɛ̈r mi dɔ̱ŋ, Rɛ-dhon gat Ɛl-yada mëë ci rɔ bar kɛ kuäärɛ ni Ɣä-dɛ̈d-ɛdhɛr kuäär Dho-baa. 24Cuɛ rɔ duɔ̱l naath, kä cua bo̱o̱th nɛɛni ti ji̱ nyuɔɔni, kɛ kɔr kä mëë ci Dee-bid Dho-baa däk. Kä cuɛ wä cieŋ kä Da-math-kɛth, kä cua jɛ jak kä kuäär kä Da-math-kɛth. 25Kä cua gua̱n tɛ̈r I-thɛ-rɛl kɛ ni̱n teekä Thɔ-lo-mon diaal, nyonɛ naath ce̱tkɛ mëë ci A-dad ɛ la̱t. Cuɛ I-thɛ-rɛl ciɛŋ ɛ jiäk, kä cuɛ Thi-ri-ya ruac. <br />
  Ruac Kuɔth kɛ Ya-rɔ-baam <br />
  26Kä cu Ya-rɔ-baam gat Nɛ-bat raan Ɛ-pa-rim kä Dhɛ-re-daa raan kɔaar Thɔ-lo-mon, mi cɔal man i̱ Dhɛ-ruwaa mi ciek jɔkä cuɛ la gua̱n tɛ̈r kua̱r ni Thɔ-lo-mon. 27Kä min tɛɛrɛ kɛ kuäär ɛn. Ɛ ɣöö ci Thɔ-lo-mon duel mi tɔt täth mi cu duɔ̱ɔ̱p in wä wi̱c gua̱n ni Dee-bid gäk. 28Kä ɛn Ya-rɔ-baam ɛ ram mi te lua̱ŋ, kä min ci Thɔ-lo-mon jɛ nɛn ɛ ŋuɛ̈t mi luäŋ la̱tdɛ, cuɛ jɛ la̱th wi̱i̱ nɛɛni diaal tin la̱tkɛ la̱t duëël Jo-thɛp. 29Kä niɛ guäth ëë ci Ya-rɔ-baam jiɛn kä Jɛ-ru-tha-lɛm, cu gök ni Ä-ɣi-yaa raan Cilo röm kɛ jɛ dup. Kä täämɛ Ä-ɣi-yaa cɛ rɔ rith kɛ bi̱i̱ mi pay kɔk. Kä kɛ kɛn da̱ŋ rɛw kä rɔ rɛy dɔaar. 30Kä cu Ä-ɣi-yaa bi̱i̱ in te puɔ̱nydɛ ka̱n, kä cuɛ jɛ rɛt kä rɛ̈ɛ̈t wäl rɛw. 31Kä cuɛ Ya-rɔ-baam jiök i̱, “Moc rɔ kɛ rɛ̈ɛ̈t wäl. Kɛ ɣöö nɛmɛ ɛ min ci Kuoth Nhial Kuoth I-thɛ-rɛl ɛ lar i̱, ‘Nɛnɛ ɣän bä kuäär rɛt tetdä Thɔ-lo-mon, kä bɛ ji̱ ka̱m thuk duëli da̱ŋ wäl, 32(duundɛ ɣöö bɛ tekɛ thok duëël kɛl, kɛ kui̱ jäŋädä ni Dee-bid, kɛnɛ Jɛ-ru-tha-lɛm, wec in cä mɛk rɛy thuk duëli I-thɛ-rɛl diaal), 33kɛ ɣöö ca ɣä ba̱ny piny ca wä pal ni Ac-tar-te kuoth ji̱ Dhi-don, kɛnɛ Kɛ-moc kuoth Mo-ab, kɛ Mil-kom kuoth ji̱ Am-on, kä/ca guur ni dupkä, kä /cɛ lät ni min gɔaa waaŋdä, kä/ca ŋuɔ̱tkä kɛnɛ luëëkä tit ce̱tkɛ mëë ci gua̱n ni Dee-bid ɛ la̱t. 34Ɛni ɣöö cä kuäär bi ka̱m raar tetkädɛ kɛɛliw. Bä jak kä ruec kɛ ni̱n teekädɛ diaal, kɛ kui̱ jäŋädä ni Dee-bid min cä mɛk, kä ci ŋuɔ̱tkä tit. 35Duundɛ ɣöö bä kuäär ka̱m raar tetni gankɛ, kä bä ji̱ ka̱m thuk duëli da̱ŋ wäl. 36Kä ŋotdɛ bä gatdɛ ka̱m thok duëël kɛl, kɛ ɣöö bi ja̱ŋdä ni Dee-bid tekɛ kuɛ̈ɛ̈ nhiamdä kä Jɛ-ru-tha-lɛm, wec in cä mɛk kɛ ɣöö bä te thi̱n. 37Kä bä ji̱ ka̱n, kä bi tin diaal tin go̱ri ruac, bia̱ kuäär kä I-thɛ-rɛl. 38Kä mi wi̱i̱ tin diaal ti la̱tdä ji̱ ti tit, kä bi lot ni dupkä, kä bi la̱t ni mi gɔaa waaŋdä kɛ ti̱etdu kɛ ŋuɔ̱tkä kɛnɛ luëëkä, ce̱tkɛ mëë ci ja̱ŋdä ni Dee-bid ɛ la̱t, bä te kɛɛl kɛ ji̱, kä bä kuayku jak kä ruec, ce̱tkɛ mëë cä lät kä Dee-bid, kä bi ka̱m ruec kä I-thɛ-rɛl. 39Kɛ kui̱c kä nɛmɛ bä kuay Dee-bid duäc, duundɛ ɣöö /ci bi mäni cäŋ kɛl.’ ” 40Kä cu Thɔ-lo-mon jɛ go̱r i̱ näkɛ Ya-rɔ-baam. Duundɛ ɣöö cu Ya-rɔ-baam rɔ bar kä I-jëp, cuɛ rɔ ba̱r Ci-cɛ̈k kuäär I-jëp, cuɛ te kä I-jëp amäni lia̱a̱ Thɔ-lo-mon. <br />
  Lia̱a̱ Thɔ-lo-mon <br />
  (2 Kuɛ̈n 9:29-31) <br />
41Täämɛ cua duɔth lätni Thɔ-lo-mon, kɛnɛ tin diaal tin cɛ la̱t, kɛ pɛlɛ, ɛ /ka̱nkɛ ku gɔ̱a̱r rɛy buɔk lätni Thɔ-lo-mon? 42Kä cu pek gua̱th ëë ruac Thɔ-lo-mon jɛ ni I-thɛ-rɛl kɛɛliw kä Jɛ-ru-tha-lɛm a run ti jiɛn ŋuaan. 43Kä cu Thɔ-lo-mon li̱w, kä cua jɛ kony däär wec gua̱n ni Dee-bid. Kä cu gatdɛ ni Rɛ-ɣɛ̈-bɔm ruec kɛ gua̱a̱thdɛ. </p>
<h3><a href="1ki chapters.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth </a></h3>
<p><br />
</p>
</body>
</html>
