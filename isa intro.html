<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
Riet in nhiam <br />
Ɛn bok ɛmɛ gɔ̱ɔ̱rɛ gök ni I-ca-yaa gat A-modh min kua lɛ ciöl ɛn bok ɛmɛ i̱ Bok Go̱kä ni I-ca-yaa. Cuɛ ruac go̱o̱kädɛ la̱t ji̱ Juda kɛnɛ ji̱ Jɛ-ru-tha-lɛm kɛ ruɔ̱n kuri da̱ŋ bärɔw wi̱cdɛ jiɛn ŋuaan wi̱cdɛ rɛw, amäni ruɔ̱n kuri da̱ŋ bärɔw wi̱cdɛ kɛl a /ka̱n Yecu ni dap. Jɛn cuɛ jɔɔc kɛ gua̱a̱th ëë jɔc kɛ A-mɔth kɛnɛ Ɣocä kɛ Mikaa. Kä gök ni I-ca-yaa kɛnɛ Mikaa kɛ go̱o̱k Juda, kä gök ni A-mɔth kɛnɛ Ɣocä kɛ go̱o̱k I-thɛ-rɛl. Kä cuɛ la̱tdɛ tok kɛ ruɔ̱n ëë li̱w kɛ kuäär Juda ni Ö-dhi-ya kɛ ruɔ̱n kuri da̱ŋ bärɔw wi̱cdɛ jiɛn ŋuaan. Cuɛ ruacdɛ gɔ̱r guäth ëë wä kuäär A-thi-ri-ya kɛ mi reepɛ ni rɔ, ku kuäär I-thɛ-rɛl lɛ wä kɛ mi kuiy ni jɛn. Ɛn wa̱nɔ cua kuäär kuec caam naŋ ɛla pɛ̈c kä A-thi-ri-ya. Kä cuɛ ji̱ Juda luek kɛ ɣöö dueerkiɛn bakɛ jakä pɛ̈ɛ̈c kä Bɛ̈-bi-lɔn, cukɛ cieŋ ɛ bɛc ɛlɔ̱ŋ kɛ luny ji̱ A-thi-ri-ya tho̱lbo̱k. Cuɛ ruac bä kɛ luny nath jɔk pec. Kä luɔt cio̱tdä I-ca-yaa ɛ ɣöö (Kuoth Nhial la käänɛ naath). <br />
Thilɛ mi ŋa̱ckɛ agɔaa kɛ kui̱ teekä I-ca-yaa, ɛ ni cio̱o̱k kä 6:1-8 ɛ jɛn ruacɔ i̱ I-ca-yaa ɛ bo̱o̱th palä. <br />
Kä cio̱o̱k kä 1-39 gɔ̱ɔ̱rɛ I-ca-yaa, kɛ ɣöö tin ci tuɔɔk thi̱n, tuɔɔkɛ ɛ te I-ca-yaa lät. Cukɛ thuɔ̱k kɛn ciök tɔ̱tɔ̱ kɛ pek mi tɔt kɛ kɔr runi kuri da̱ŋ bäkɛl wi̱cdɛ jiath kɛl wi̱cdɛ rɛw ɛ /ka̱n Yecu ni dap mëë da̱kɛ rɛm ji̱ A-thi-ri-ya ɛ rɛm Bɛ̈-bi-lɔn. <br />
Cio̱o̱k kä 40-66 gɔ̱a̱rkɛ jɛ kɛ kɔr I-ca-yaa mëë ruec ni Ko-rɛc kuäär Pa-rath. Kä cɔalkɛ kɛ kɛn ciök ti̱ti̱ I-ca-yaa in rɛwdɛ, tuɔɔkɛ ɛ /ken Bɛ̈-bi-lɔn ni pɛn tetni rɛ̈m Ko-rɛc kuäär Pa-rath kɛ ruɔ̱n kuri da̱ŋ dhieec wi̱cdɛ jiɛn da̱ŋ diɔ̱k wi̱cdɛ bäŋuan ɛ /ka̱n Yecu ni dap. Kä min lat I-ca-yaa min rɛwdɛ jɛ ɛ ɣöö ba ji̱ ŋäthä poth kä ba nɛy tin thil ŋa̱th luk. Luk Kuɔth kɛnɛ ka̱ndɛ kɛ kui̱ ji̱ I-thɛ-rɛl. Kä nɛy tin ba kän bikɛ Kuäär ni Kuoth I-thɛ-rɛl liak. <br />
Tin te rɛy buɔk <br />
1. Luek kɛnɛ läär 1:1—6:13 <br />
2. I-manu-el kɛnɛ Kuäärɛ 7:1—12:6 <br />
3. Luk kɛ kui̱ dööri 13:1—23:18 <br />
4. Luk kɛnɛ läär 24:1—27:13 <br />
5. Rik bäkɛl kɛ kui̱ I-thɛ-rɛl kɛnɛ A-thi-ri-ya 28:1—33:24 <br />
6. Luk kɛnɛ läär 34:1—35:10 <br />
7. Dhia̱a̱t kä ji̱ A-thi-ri-ya amäni gua̱a̱th pɛ̈ɛ̈cni kä ji̱ Bɛ̈-bi-lɔn 36:1—39:8 <br />
8. Ka̱n kɛnɛ loc ji̱ I-thɛ-rɛl gɔɔyä 40:1—48:22 <br />
9. La̱t jäŋä kɛnɛ loc ji̱ I-thɛ-rɛl gɔɔyä 49:1—57:21 <br />
10. Ka̱n mi thil pek kɛnɛ luk 58:1—66:24 <br />
<h3><a href="isa chapters.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth </a></h3>
<br />
</body>
</html>
