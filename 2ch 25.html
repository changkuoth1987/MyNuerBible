<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
<p>25 <br />
  Ruëc Ä-mä-dhi-ya <br />
  (2 Kua̱r 14:2-6) <br />
  1Mëë took Ä-mä-dhi-ya ruec, tëë kɛ run ti jiɛn da̱ŋ rɛy wi̱cdɛ dhieec. Kä cuɛ ruëc kä Jɛ-ru-tha-lɛm kɛ run ti jiɛn rɛw wi̱cdɛ bäŋuan. Kä cɔalkɛ man i̱ Yo-a-dan kä Jɛ-ru-tha-lɛm. 2Kä cuɛ la̱t ni gɔy nhiam Kuɔth Nhial, duundɛ ɣöö /ciɛ lɔcdɛ kɛɛliw. 3Kä niɛ min ci kuäär ti̱i̱l kä jɛ, cuɛ ji̱ kɔaarɛ tëë na̱kɛ gua̱n näk. 4Kä duundɛ ɣöö /kenɛ gaatkiɛn näk, ce̱tnikɛ mëë ca gɔ̱r rɛy buɔk ŋuɔ̱tni Muthɛ mëë laar Kuoth Nhial ɛ i̱, “/Ca gua̱ni gan bi näk kɛ kui̱ gankiɛn, kä ca gaat bi näk kɛ kui̱ gua̱nikiɛn. Ba raan näk kɛ duer mi lät jɛn.” <br />
  Ko̱r kɛ ji̱ Ɛ-dɔm <br />
  (2 Kua̱r 14:7) <br />
  5Ɛ jɛn cu Ä-mä-dhi-ya ji̱ Juda mat kä cuɛ kɛ la̱th kɛ dho̱r gua̱ni kɔari bööthni bathdɔɔr, kɛnɛ bööth kuri, cuɛ lät ni ji̱ Juda kɛnɛ ji̱ Ben-ya-min diaal. Kä cuɛ nɛy tin tekɛ run ti jiɛn da̱ŋ rɛw a wä nhial car kä cu ka nɛy ti bathdɔɔri ti kur diɔ̱k kɛn diaal, nɛy ti ca liny ti lua̱ŋkɛ ko̱r ti tekɛ kötni kɛnɛ mutni. 6Kä cuɛ nɛy ti bathdɔɔri ti kuɔ̱r kɔk kä ji̱ thuk duëli kuec caam, ti wäth kɛ ciɛk in bo̱r mi te ki̱luni ti bathdɔɔri diɔ̱k wi̱cdɛ kur ŋuaan. 7Kä duundɛ ɣöö cu gök Kuɔth ben kä jɛ, kä cuɛ jiök i̱, “Aɣ kuäär, /cu ji̱ thuk duëli kuec caam jak kä wä kɛɛl kɛ ji̱, kɛ ɣöö /ci Kuoth Nhial te kɛɛl kɛ ji̱ thuk duëli kuec caam, /cɛ te kɛɛl kɛ raan kä ji̱ Ɛ-pa-rim. 8Kä cu jɛ car i̱ bi kɛ ji̱ jak kä bum köör. Kä mi wi̱i̱ jɛ car inɔ bi Kuoth ji̱ la̱th tetni gua̱n tɛ̈r kɛ ɣöö te Kuoth kɛ lua̱ŋ mi derɛ luäk kɛ jɛ, kä derɛ raan jak kä pɛn.” 9Kä cu Ä-mä-dhi-ya gök Kuɔth jiök i̱, “Kä ɛŋu mi bakɔ ku lɛ la̱t kɛ kui̱ ki̱luni cikä min bo̱r ti bathdɔɔri diɔ̱k wi̱cdɛ kur ŋuaan tin ca ka̱m ji̱ thuk duëli kuec caam?” Kä cu gök Kuɔth ɛ loc i̱, “Te Kuoth Nhial kɛ lua̱ŋ mi derɛ moc ni ji̱ ti ŋuan nikɛn kä nɛmɛ.” 10Inɔ cu Ä-mä-dhi-ya nɛy in bëë kä Ɛ-pa-rim jak kä loc wi̱i̱diɛn. Kä cukɛ loc wi̱i̱diɛn kɛ gak mi di̱i̱t ɛlɔ̱ŋ kɛ ji̱ Juda. 11Kä cu Ä-mä-dhi-ya rɔ bum, kä cuɛ nɛɛkɛ bo̱th rɛy lo̱o̱lä milɛkä, cukɛ wä nyiëëny ɛn wi̱ni, kä cukɛ nɛy ti bathdɔɔri wäl näk kä ji̱ Ɛ-dɔm. 12Kä cukɛ nɛy ti bathdɔɔri wäl käp a tëk, kä cukɛ kɛ naŋ nhial wi̱i̱ pa̱a̱m, cuakɛ wä yuɔr piny ni wi̱i̱ pa̱a̱m nhial, kä cukɛn diaal to̱l a bi kɛ nuɔɔr. 13Kä cu rɛm thuk duëli kuec caam tëë ci Ä-mä-dhi-ya kɛ pen wä ko̱o̱r kɛɛl kɛ jɛ, wi̱i̱ ji̱ Juda lɔ̱ mak a känɛ jɛ ni kä Tha-mɛ-ria a wä ni kä Beth-o-ron kä cukɛ nɛy ti bathdɔɔri diɔ̱k näk ɛn wi̱i̱ni tɔ̱tɔ̱, kä cukɛ pɛ̈ɛ̈c ti ŋuan naŋ. <br />
  14Kä kɛ kɔr kä min ci Ä-mä-dhi-ya luny jɔk näk ji̱ Ɛ-pa-rim, cuɛ kuth ji̱ Ɛ-dɔm nööŋ, kä cuɛ kɛ la̱th ala kuthkɛ ti palɛ kä thöpɛ kɛ muc. 15Kɛ kui̱c ɛmɔ cu Kuoth Nhial gaak kɛ Ä-mä-dhi-ya, kä cuɛ jɛ jäk kä gök, min cu jɛ ben jiök i̱, “Ɛŋu pali kuth nɛɛni kɔ̱kiɛn ɔ, tin /ka̱n ji̱kiɛn luäk te̱tkädu mɔ?” 16Kä min ŋot gök kɛ ruac, cu kuäär ɛ jiök i̱, “Ɛ ca̱kɔ ji̱ ku kuany ala luëëk kua̱r? Bit ni! Ɛŋu go̱ri lia̱a̱ ɔ?” Inɔ cu gök biɛt, duundɛ ɣöö cuɛ wee, “Ɣän ŋa̱cä jɛ ɛn ɣöö bi Kuoth ji̱ däk, kɛ ɣöö ci nɛmɛ la̱t kä /keni luekdä liŋ.” <br />
  Juc ji̱ I-thɛ-rɛl kɛ ji̱ Juda <br />
  (2 Kua̱r 14:8-20) <br />
  17Kä min ci kuäär Juda ni Ä-mä-dhi-ya ruac kɛ nɛy tin la jɛ a luëëk, cuɛ Yo-ac gat Yɛ-ɣo-a-ɣadh gat Yeɣu kuäär thuk duëli kuec caam jäk kä raan dɛpɛ jɛ i̱, “Bër, banɛ ben nyiëëny.” 18Kä cu Yo-ac kuäär thuk duëli kuec caam ruac jäk kä kuäär Juda ni Ä-mä-dhi-ya i̱, “Kä Lɛ-ba-nɔn cu thil lual, luɔ̱r kɔŋ jäk kä raan i̱ käm ni nyaadu gatdä ala ciekdɛ. Kä cuɛ lɛ tekɛ lëy mi jäl kä Lɛ-ba-nɔn cuɛ thil lual ben dɔany piny. 19Kä täämɛ kapi rɔ nhial kɛ kac, ɛ ji̱n i̱ ci ji̱ Ɛ-dɔm näk. Wurɛ teni cieŋ. Ɛŋu go̱o̱ri riɛk mi bi ji̱ näk yɛnɛ ji̱ Juda mɔ?” <br />
  20Kä duundɛ ɣöö /ken Ä-mä-dhi-ya jɛ liŋ, kɛ ɣöö ɛ Kuoth lät ɛn nɛmɛ ɔ, kɛ ɣöö bɛ kɛ la̱th tetni ji̱ tɛ̈riɛn, kɛ ɣöö palkɛ ni kuth ji̱ Ɛ-dɔm. 21Kä cu Yo-ac kuäär thuk duëli kuec caam ben wä nyiëëny kɛ Ä-mä-dhi-ya kuäär Juda kä Beth-cɛ-mɛc, wec ji̱ Juda. 22Kä cua ji̱ Juda joc ɛ ji̱ thuk duëli kuec caam, kä cu ramɔ rɔ bar ni dhɔrɛ. 23Kä cu kuäär thuk duëli kuec caam ni Yo-ac kuäär Juda ni Ä-mä-dhi-ya gat Yo-ac gat Ä-ɣɛ̈dh-yaa käp kä Beth-cɛ-mɛc, kä cua jɛ nööŋ kä Jɛ-ru-tha-lɛm. Kä cukɛ päny Jɛ-ru-tha-lɛm mi ce̱t bär jɔakdɛ kɛ jua̱th tetni ti kur ŋuaan da̱k piny, a känɛ jɛ nikä thok rɛ̈ɛ̈k Ɛ-pa-rim cu mäni thok in te gɔŋtɔtdä. 24Kä cuɛ da̱a̱p kɛnɛ ciɛk in bo̱r kɛ kuak diaal tin cɛ jek rɛy luaak Kuɔth tin gaŋkɛ ɛ O-bed-ɛ-dom naŋ kɛɛl kɛ kuak dhɔaar kua̱r kɛ naath, kä cuɛ loc kä Tha-mɛ-ria. <br />
  Lia̱a̱ Ä-mä-dhi-ya <br />
25Kä cu Ä-mä-dhi-ya gat Yo-ac kuäär Juda lɔ̱ɔ̱ tëk kɛ run wäl dhieec kɛ kɔr li̱eth Yo-ac gat Yɛ-ɣo-a-ɣadh kuäär thuk duëli kuec caam. 26Kä cua duɔth lätnikɛ ni tukädɛ cu mäni guutdɛ gɔ̱a̱r rɛy buɔk kua̱ri Juda kɛnɛ kua̱r I-thɛ-rɛl. 27Nikɛ gua̱a̱th ëë pälɛ guur Kuɔth Nhial, cua jɛ ca̱p mi jiääk kä Jɛ-ru-tha-lɛm, kä cuɛ rɔ bar kä La-kic. Kä duundɛ ɣöö cua naath lɔ̱ jäk kä kɔɔrɛ, kä La-kic, kä cua jɛ wä näk ɛn wi̱ni. 28Kä cukɛ jɛ nööŋ kɛ jio̱o̱k tuɔ̱ruɔ̱k, cua jɛ ben kony kɛɛl kɛ gua̱ni därwec Dee-bid. </p>
<h3><a href="2ch chapters.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth </a></h3>
<p><br />
</p>
</body>
</html>
