<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
10 <br />
Ruec Tolä kɛnɛ Ya-ir <br />
1Kɛ kɔr Ä-bi-mɛ-lɛk, cu Tolä gat pua gat Do-day raan Yi-tha-kar rɔ jiɛc ala luääk ji̱ I-thɛ-rɛl. Kä cuɛ ciɛŋ ni Ca-mir wi̱i̱ni päämni Ɛ-pa-rim. 2Kä cuɛ ruëc kä I-thɛ-rɛl kɛ run ti jiɛn da̱ŋ rɛw wi̱cdɛ diɔ̱k. Kä cuɛ cu li̱w, kä cua kony kä Ca-mir. <br />
3Kɛ kɔrɛ cu ruëc ni Ya-ir raan Gil-yad cuɛ I-thɛ-rɛl ruac kɛ run ti jiɛn da̱ŋ rɛw wi̱cdɛ rɛw. 4Cuɛ tekɛ gaat ti jiɛn diɔ̱k ti kɔat kɛ muɔ̱li ti jiɛn diɔ̱k. Tekɛ kɛ wi̱i̱ ti jiɛn diɔ̱k ti cɔal kɛ Ɣa-woth-ya-ir amäni walɛ, ti te ro̱o̱l Gil-yad. 5Cu Ya-ir li̱w, kä cua jɛ kony kä Ka-mon. <br />
Ciaŋ jiääk ji̱ Ka-mon kɛ ji̱ I-thɛ-rɛl <br />
6Kä cu ji̱ I-thɛ-rɛl jiäk lɛni nyɔk kɛ lätni nhiam Kuɔth Nhial, cukɛ pal ni kuoth Baal kɛnɛ kuoth Ac-tar-te, kuth ji̱ Thi-ri-ya, kɛnɛ ji̱ Dhi-don, kɛ kuth ji̱ Mo-ab, kuth ji̱ Am-on kɛnɛ kuth ji̱ Pi-li-thɛt. Ca Kuoth Nhial pa̱l ruëëc, kä /ca pal ɛ kɛn. 7Inɔ cu Kuoth Nhial kɛ̈c ɛlɔ̱ŋ kɛ ji̱ I-thɛ-rɛl, kä cuɛ kɛ la̱th tetni ji̱ Pi-li-thɛt kui̱c ɛmɛ kɛnɛ ji̱ Am-on kui̱c in dɔ̱ŋ. 8Kä cukɛ ji̱ I-thɛ-rɛl däk ɛn runä nɔmɔ. Kɛ run wäl bädäk cukɛ ji̱ I-thɛ-rɛl diaal tin te kui̱ kiɛɛr Jɔr-dɛn muun ji̱ Ɛ-mor min te kä Gil-yad yak ɛlɔ̱ŋ. 9Kä cu ji̱ Am-on jiɛth kui̱ Jɔr-dɛn wäkɛ nyiëëny kɛ ji̱ Juda kɛnɛ ji̱ Ben-ya-min kɛ ji̱ Ɛ-pa-rim. Inɔ cu I-thɛ-rɛl te yaakä mi bɛc ɛlɔ̱ŋ. <br />
10Kä cu ji̱ I-thɛ-rɛl wiee nhiam Kuɔth Nhial wä kɛ i̱, “Ca̱kɔ ji̱ dui̱rikä, kɛ ɣöö ca̱kɔ ji̱ päl, ji̱n Kuothda, ca̱kɔ wä pal ni kuoth Baal.” 11Kä cu Kuoth Nhial ji̱ I-thɛ-rɛl jiök i̱, “/Ciɛ ɣän ɛ nëë kään yɛ kä ji̱ I-jëp, kɛnɛ ji̱ Ɛ-mor, kɛ ji̱ Am-on, kɛ ji̱ Pi-li-thɛt? 12Amäni ji̱ Dhi-don, kɛnɛ ji̱ Ä-ma-lek, kɛ ji̱ Ma-ɣon. Kä cua yɛ yak. Kä /cuarɛ wiee nhiamdä, kä cua̱ yɛ kän tetnikiɛn. 13/Cuarɛ ŋot päl yɛn ɣä, wiaa pal ni kuth ti kɔ̱ŋ. Inɔ ɣän /cä yɛ bi nyɔk kɛ ka̱n. 14Wiaa rötɛ nhiam kuthni tin cia mɛk. A yɛ ka̱nkɛ kä yaakdun.” 15Kä cu ji̱ I-thɛ-rɛl wee, “Ca̱kɔ duer, lätni kɔ kä mɔ guici mɔ. Ku kɔ lɛ luäk ɛn walɛ läŋ nɛy ni ji̱.” 16Inɔ cukɛ kuth woc rɛydiɛn kä cukɛ pal ni Kuoth Nhial. Kä cuɛ bɛ̈c kä Kuoth ɛlɔ̱ŋ ɛn yaak ji̱ I-thɛ-rɛl. <br />
17Cu ji̱ Am-on rɛmdiɛn rialikä, kä cukɛ ben pua̱t kä Gil-yad. Kä cu ji̱ I-thɛ-rɛl rɔ dol, kä cukɛ ben kä Midh-pa. 18Kä cu bööth ji̱ I-thɛ-rɛl ruac kamnikiɛn kä Gil-yad wä kɛ i̱, “Ɛŋa mi bi ko̱r tok kɛ ji̱ Am-on? Ɛn ram ɛmɔ ba kuäär ji̱ Gil-yad diaal.” <br />
<br />
<h3><a href="jdg chapters.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth </a></h3>
</body>
</html>
