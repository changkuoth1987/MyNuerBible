<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
116 <br />
Liak raam mi ci kään li̱th kɛ Kuoth <br />
1Ɣän nhɔakä Kuɔth Nhial, <br />
kɛ ɣöö cɛ wieedä kɛnɛ <br />
palä liŋ. <br />
2Kɛ kui̱ kä ɣöö cɛ ɣä ga̱ŋ ji̱thdɛ, <br />
ɣän bä la cɔalä ni jɛ <br />
min ŋuɔtdä ta̱a̱ teekä. <br />
3Kä cu dep li̱eth ɣä yian, <br />
kä cu dual wä jɔɔkni <br />
ben kä ɣä, <br />
ɣän cu rik ɣä cuc kɛnɛ <br />
jiath lɔaac. <br />
4Kä ɣän cua̱ Kuoth Nhial <br />
cɔl wa̱a̱ i̱, <br />
“Liɛpä ni ji̱ <br />
lö Kuoth Nhial, <br />
kän tëkdä!” <br />
5Kuoth Nhial gɔaaɛ <br />
kä tëë kɛ cuŋ, <br />
Kuothda tëëkɛ kɔ̱a̱c lɔaac. <br />
6Kuoth Nhial la gaŋɛ can, <br />
mëë ta̱a̱ kɛ riɛk cuɛ ɣä luäk. <br />
7Ku lɔ̱a̱ŋ nyɔk lö ti̱eeydä, <br />
kɛ ɣöö ci Kuoth Nhial <br />
gɔaaɛ ji̱. <br />
8Kɛ ɣöö ci Kuoth Nhial <br />
ɣä kän li̱th, <br />
kä cɛ wieedä jakä cuŋ, <br />
kä ci ɣä gaŋ kä ɣöö <br />
dëë tɛɛth. <br />
9Kä ɣän cua̱ ja̱l ni nhiam <br />
Kuɔth Nhial muun in tëk ji̱kɛ. <br />
10Ɣän cua̱ ŋa̱thdä käp, <br />
ɛ cäŋ ɛ mëë wa̱a̱ i̱, <br />
“Ɣän cä da̱k ɛlɔ̱ŋ.” <br />
11Rɛy gääyädä cua̱ wee i̱, <br />
“Nɛy diaal kɛ ji̱ kacä.” <br />
12Kuɛ la ŋu mi bä luɔ̱c <br />
Kuoth Nhial, <br />
kɛ kui̱ gɔɔyädɛ kɛ ɣä? <br />
13Ɣän bä jɛ ka̱m muc kɔaŋ <br />
kɛ kui̱ käänä, <br />
kä bä jɛ la̱r tɛ̈th lɔaac <br />
kɛ ɣöö cɛ ɣä kän. <br />
14Ɣän bä ya̱cdä jak kä thuɔ̱k <br />
kɛ Kuoth Nhial, <br />
nhiam nɛɛnikɛ diaal. <br />
15Min bɛc ɛlɔ̱ŋ kä Kuoth Nhial, <br />
ɛ lia̱a̱ nɛɛni tin ŋa̱thkɛ jɛ. <br />
16Ɛ ɣän ja̱ŋdu lö Kuoth Nhial, <br />
ɛ ɣän ja̱ŋdu, min la gat <br />
nya läätädu. <br />
Ji̱n ci ɣä lony rɛy yieenädä. <br />
17Ɣän bä ji̱ moc muc tɛthä lɔaac, <br />
kä bä cɔl ni ji̱n <br />
Kuoth Nhial. <br />
18Ɣän bä ya̱cdä jak kä thuɔ̱k <br />
kɛ Kuoth Nhial, <br />
nhiam nɛɛnikɛ diaal, <br />
19rɛy kal luaak Kuɔth Nhial, <br />
ni rɛydu lö Jɛ-ru-tha-lɛm. <br />
Liakɛ Kuoth Nhial! <br />
<h3><a href="psa chapters.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth</a></h3>
<br />
</body>
</html>
