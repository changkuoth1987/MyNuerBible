<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
30 <br />
Bi Kuoth Nhial I-jëp duäc <br />
1Kä cu ruac Kuɔth Nhial ben kä ɣä i̱, 2gat ran lat ruac go̱o̱kä, larɛ ɛn ɣöö mɛmɛ laarɛ Kuäär ni Kuoth Nhial wëë i̱, <br />
“Wieeɛ i̱, ‘Cäŋ däkä a bëëni!’ <br />
3Kɛ ɣöö ci cäŋ thia̱k, <br />
ci cäŋ luɔ̱k Kuɔth Nhial thia̱k. <br />
Bɛ la cäŋ mi tekɛ pua̱r, <br />
ɛ gua̱a̱th mi bi da̱k kɛ döör. <br />
4Bi ko̱r ben kä I-jëp, <br />
kä bɛ la cäŋ rikä kä Kuc, <br />
mi waa ji̱ I-jëp wä näk, <br />
kä ba kuakɛ diaal naŋ, <br />
kä ba jɛ ba̱ny piny a cɛ da̱k. <br />
5Kä Kuc kɛnɛ Put kɛ Lud kɛ wi̱i̱ Ä-rab-ya diaal kɛ Lib-ya amäni nɛy tin ca mat ruac la̱t kɛ I-jëp ba kɛn diaal näk ko̱o̱r.” <br />
6Kä cu Kuoth Nhial mɛmɛ lar wëë i̱, <br />
“Nɛy tɔ̱ ba I-jëp luäk tɔ̱ bakɛ näk. <br />
Kä bi liak bumädɛ kɛɛliw thil. <br />
A känɛ nikä Mig-dol a wä nikä Thi-nim, <br />
ba kɛn diaal näk rɛydɛ kɛ ko̱r, <br />
ruac ni ɣän Kuäär ni Kuoth Nhial. <br />
7Bakɛ päl ni baaŋ ce̱tkɛ wi̱i̱ tin kɔ̱ŋ, <br />
tin ca päl ni baaŋ a thil naath, <br />
kä bi ciëëŋkɛ te ni baaŋ, <br />
ce̱tkɛ ciëëŋ tin kɔ̱ŋ tin te ni baaŋ. <br />
8Kä bikɛn ɛ cu ŋa̱c ɛn ɣöö ɛ ɣän Kuoth Nhial, <br />
mi wa̱a̱ I-jëp wä tɔ̱a̱ŋ kɛ mac, <br />
mi wa̱a̱ nɛy diaal tin lua̱kɛ jɛ wä dup. <br />
9“Kɛ jɛn cäŋ ɛmɔ, bi ja̱a̱k jiɛɛn kä ɣä kɛ babuuri, kɛ ɣöö bikɛ Kuc in cieŋ malä wä jakä dual. Bikɛ dual kɛ cäŋ in wa I-jëp wä tɔ̱ŋ!” <br />
10Kä cu Kuäär ni Kuoth Nhial wee i̱, <br />
“Ɣän bä ria̱ŋ I-jëp moc kɛ pek, <br />
kɛ tet Kua̱r Bɛ̈-bi-lɔn ni Nɛ-bu-kad-nɛ-dhar. <br />
11Jɛn kɛnɛ nɛɛkɛ tin te kɛɛl kɛ jɛ, <br />
kɛn nɛy tin bɛc ni kɛn rɛy dööri, <br />
bikɛ ben ba wec ben däk. <br />
Kä bikɛ ko̱r ben tɛr kɛ I-jëp, <br />
bikɛ wec thiäŋ kɛ nɛy tin ca näk. <br />
12Ɣän bä yiër jakä do̱n, <br />
kä bä wec cu kɔak kɛ tet <br />
nɛɛni tin la̱tkɛ jiäk. <br />
Kä bä mun jakä pa̱lkɛ, <br />
kɛnɛ tin diaal tin te thi̱n kɛ tet juri. <br />
Ɛ ɣän Kuoth Nhial lat jɛ mɔ.” <br />
13Kä cu Kuäär ni Kuoth Nhial wee i̱, <br />
“Ɣän bä kuth guäyni däk, <br />
kä bä pua̱ny tin ca la̱t kä Mɛm-pith däk. <br />
Kä bɛ cu thil ram mi bi lɛ ruëc kä I-jëp. <br />
Kä bä mun I-jëp cu moc kɛ dual. <br />
14Ɣän bä Path-roth jakä day, <br />
kä bä Dho-an waŋ, kä bä The-bɛth luk. <br />
15Ɣän bä ŋɛ̈ɛ̈nydä jakä wä kä Thin, <br />
ɛn min la buɔ̱m I-jëp, <br />
kä bä ji̱ The-bɛth tin ŋuan ŋuɔk raar. <br />
16Ɣän bä I-jëp tɔ̱a̱ŋ kɛ mac, <br />
kä bi Thin te rikä mi di̱i̱t. <br />
Kä ba päny The-bɛth da̱k piny, <br />
kä bi Mɛm-pith te rik ni ciaŋ. <br />
17Kä ba ŋuɛ̈tni Ɔn kɛnɛ <br />
Pi-bɛ-thɛth näk ko̱o̱r. <br />
Kä ba duɔth nɛɛni tin kɔ̱ŋ naŋ ala pɛ̈ɛ̈c. <br />
18Kä bi cäŋ a muuth kä Ta-pa-neth, <br />
mi wa̱a̱ buɔ̱m I-jëp wä woc, <br />
mi wa̱a̱ buɔ̱m liakädɛ moc kɛ pek. <br />
Kä ba wec kum ɛ pua̱a̱r, <br />
kä ba ji̱ wi̱i̱nikɛ naŋ ala pɛ̈ɛ̈c. <br />
19Ɛ jɛn luk in bä luk ni I-jëp ɛnɔ. <br />
Ɛ jɛn bikɛn ɛ cu ŋa̱c ɛn ɣöö ɛ ɣän Kuoth Nhial.” <br />
Ruac go̱o̱kä mi jiääk kɛ kui̱ Pɛro <br />
20Kɛ cäŋ kä bärɔw kä pay in jio̱l, kɛ wälkɛl runi mëë ta̱kɔ pɛɛcä, cu ruac Kuɔth Nhial ben kä ɣä wëë i̱, 21“Gat ran, ɣän cä wuɔ̱ɔ̱k kua̱r I-jëp ni Pɛro to̱l. Kä thilɛ ram mi ci jɛ yiɛn kɛ ɣöö bɛ gɔaa, kiɛ ram mi ci jɛ rith kɛ yieen buɔ̱ɔ̱tni, kɛ ɣöö bɛ buɔ̱m a bɛ thɛp luäŋ kɛ ka̱p ko̱o̱r. 22Kɛ kui̱ ɛmɔ ci Kuäär ni Kuoth Nhial mɛmɛ lar ɛn ɣöö ɣän gakä kɛ kuäär I-jëp ni Pɛro, bä wuɔ̱ɔ̱kɛ töl. Ɛn wuɔ̱ɔ̱k in gɔaa kɛnɛ wuɔ̱ɔ̱k ëë cä kɔŋ to̱l kɛ nhiam. Kä bä thɛp jakä pɛn tetädɛ. 23Ɣän bä ji̱ I-jëp cu riaw rɛy dööri diaal. Kä bäkɛ kiɛth rɛy ɣɔaa kɛɛliw. 24Ɣän bä wuɔ̱ɔ̱k kua̱r Bɛ̈-bi-lɔn jakä bum, kä bä thɛpdä la̱th tetädɛ, duundɛ ɣöö bä wuɔ̱ɔ̱k Pɛro töl. Kä bɛ cu wiee nhiam kua̱r Bɛ̈-bi-lɔn kɛ wiee raam mi ca moc kɛ buɔ̱t mi bɛc ɛlɔ̱ŋ. 25Bä kua̱r Bɛ̈-bi-lɔn moc kɛ buɔ̱m, duundɛ ɣöö bi Pɛro thil buɔ̱m. Kä bikɛn ɛ cu ŋa̱c ɛn ɣöö ɛ ɣän Kuoth Nhial, mi wa̱a̱ thɛpdä wä la̱th tetdä kua̱r Bɛ̈-bi-lɔn. Kä bɛ jɛ tɛr ko̱r kɛ mun I-jëp. 26Ɣän bä ji̱ I-jëp diaal cu riaw kä rɛy dööri, kä bäkɛ kiɛth rɛy wi̱i̱ni diaal. Kä bikɛ jɛ cu ŋa̱c ɛn ɣöö ɛ ɣän Kuoth Nhial.” <br />
<h3><a href="ezk chapters.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth </a></h3>
<br />
</body>
</html>
