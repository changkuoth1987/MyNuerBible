<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
38 <br />
Yor Yir-mɛ-yaa rɛy jiɛw <br />
1Täämɛ, Cɛ-pɛ̈t-yaa gat Mɛ̈-tan kɛ Gɛ-dɛ̈l-yaa gat Pɛ̈c-ɣur kɛ Yu-kal gat Cɛ-lɛm-yaa kɛnɛ Pɛ̈c-ɣur gat Mal-ki-yaa mëë cikɛ rieet Yir-mɛ-yaa tëë lätdɛ naath liŋ, 2ɛn ɣöö ruac ni ɣän Kuoth Nhial i̱, “Ram mi wä duɔth rɛy wec ɛmɛ bɛ li̱w kɛ ko̱r, kɛ buɔth kɛnɛ liaw. Kä ram mi bi wä kä ji̱ Kɛ̈l-da-ya bɛ tëk. Bɛ ce̱tkɛ mi cɛ rɔ kɔak kɛ ko̱r bɛ tëk. 3Kä wec ɛmɛ ɛpuc ba jɛ la̱th tetni rɛ̈m kua̱r Bɛ̈-bi-lɔn kä bɛ jɛ ka̱n.” 4Kä cu ruëëc kuäär jiök i̱, “Ɛn wut ɛmɛ näkɛ, kɛ ɣöö jakɛ rɛm köör in ci duɔth rɛy wec ɛmɛ kä bi lo̱ckiɛn bath. Kä amäni naath bi lo̱ckiɛn baath bä kɛ ruaacni tin lätdɛ kɛ, kɛ ɣöö jɛn Yir-mɛ-yaa /cɛ go̱r ni mi gɔaa kɛ kui̱ nath, go̱o̱rɛ ni mi bi kɛ näk.” 5Cu kuäär ni Dhid-ki-yaa ruëëc jiök i̱, “Nɛ̈nɛ jɛ, jɛn tëë tetnikun, kä thilɛ mi bi kuäär ɛ lät kä yɛ.” 6Kä cukɛ Yir-mɛ-yaa naŋ, kä cukɛ jɛ yuɔr rɛy jiɛw Mal-ki-yaa, gat kua̱r in te rɛy rɛ̈ɛ̈k dhɔaar ga̱a̱ŋni. Kä cukɛ Yir-mɛ-yaa luay piny kɛ dep, rɛy jiɛw mi lueŋ lueŋ, duundɛ ɣöö thilɛ jɛ pi̱w te ni tuäk thi̱n, kä cu Yir-mɛ-yaa cuit thi̱n. <br />
Luäk Ɛ-bɛd-mɛ-lɛk kɛ Yir-mɛ-yaa <br />
7Mëë ci Ɛ-bɛd-mɛ-lɛk min la raan Kuc kä mɔ jio̱w dhɔaar kua̱r mɛmɛ liŋ ɛn ɣöö ci kɛn Yir-mɛ-yaa yuɔr rɛy jiɛw, kä ɛn guäth ɛmɔ te kuäär nyuurä thok rɛ̈ɛ̈k in cɔal i̱ Ben-ya-min. 8Cu Ɛ-bɛd-mɛ-lɛk wä dhɔr kua̱r kä cuɛ kuäär wä jiök i̱, 9“Kuäärä, wutni ti̱ti̱ cikɛ mi jiääk la̱t kɛ yor go̱kä ni Yir-mɛ-yaa rɛy jiɛw kä jɛn bɛ li̱w thi̱n kɛ buɔth, kɛ ɣöö rɛy wec thilɛ mi̱eth mi ŋot thi̱n.” 10Kä inɔ, cu kuäär ruac kɛ Ɛ-bɛd-mɛ-lɛk raan Kuc wëë i̱, “Naŋ wutni da̱ŋ diɔ̱k kɛ ji̱ kɛɛl ɛn wanɛ mɛ, kä wiaa ka̱mɛ gök ni Yir-mɛ-yaa raar rɛy jiɛw a ŋotdɛ /ken ɛ ni li̱w.” 11Kä cu Ɛ-bɛd-mɛ-lɛk wutni naŋ kɛ jɛ kɛɛl wäkä dhɔɔr kua̱r, cukɛ wä duëël tɔ̱wä, bieyni kɛ ɣöö bi kɛ bieyni tin dɔŋ kɛnɛ tin ci rɛ̈t wa naŋ, kä cuɛ kɛ luëy Yir-mɛ-yaa rɛy jiɛw kɛ dep. 12Kä cu Ɛ-bɛd-mɛ-lɛk raan Kuc Yir-mɛ-yaa jiök i̱, “Läthni dɔŋ bieyni kɛnɛ tin ci rɛ̈t rɔ̱a̱thniku kä bi dep cu la̱th jɔkdiɛn.” Cu Yir-mɛ-yaa jɛ la̱t ni nɔ. 13Kä cukɛ Yir-mɛ-yaa thöt raar kɛ dep rɛy jiɛw. Kä cu Yir-mɛ-yaa ŋot tëë rɛy rɛ̈ɛ̈k ga̱a̱ŋni. <br />
Nyɔak thiecä Dhid-ki-yaa kɛ Yir-mɛ-yaa <br />
14Kä cu kuäär ni Dhid-ki-yaa gök ni Yir-mɛ-yaa jäk kä raan, kä cuɛ jɛ lor thok luaak Kuɔth Nhial in diɔ̱ɔ̱kdiɛn. Kä cu kuäär Yir-mɛ-yaa jiök i̱, “Ɣän bä ji̱ thiec, cu tekɛ mi teyi kä ɣä.” 15Kä cu Yir-mɛ-yaa Dhid-ki-yaa jiök i̱, “Kä mi wa̱a̱ ji̱ la̱r duɔ̱ɔ̱r /ci ɣä bi näk jɔɔk? Kä mi wa̱a̱ ji̱ luek /ci luekdä bi liŋ.” 16Cu Dhid-ki-yaa rɔ yac kɛ tɛ̱̈ɛ̱̈ kɛ Yir-mɛ-yaa wëë i̱, “Ce̱tnikɛ ciöt Kuɔth Nhial in tëk kä cak yiey diaal, ɛ puc, ɣän /cä ji̱ bi näk kä /cä ji̱ bi la̱th tetni nɛɛni tin görkɛ tëkdu.” <br />
17Kä ɛ jɛn cu Yir-mɛ-yaa Dhid-ki-yaa ku jiök ɛn ɣöö lar Kuoth Nhial in la Ruey Ɣɔaa ni Kuoth I-thɛ-rɛl ɛ i̱, “Mi wi̱i̱ rɔ wä lua̱r ruëëc kua̱r Bɛ̈-bi-lɔn, ji̱n bi kään. Kä /ca wec ɛmɛ bi lɛ waŋ kɛ mac. Kä ji̱n yɛnɛ ji̱ dhɔaaru bia tëk. 18Duundɛ ɣöö, mi /ci rɔ bi lua̱r ruëëc kua̱r Bɛ̈-bi-lɔn, kä ɛ jɛn ba wec ɛmɛ la̱th tetni ji̱ Kɛ̈l-da-ya. Bi kɛn ɛ waŋ kɛ mac. Ji̱n /ci bi kään tetnikiɛn.” 19Cu kuäär ni Dhid-ki-yaa Yir-mɛ-yaa jiök i̱, “Ɣän dualä kɛ ji̱ Juudh tin ca rɔ̱ ma̱t ji̱ Kɛ̈l-da-ya kɛ ɣöö dɔ̱ŋ mi ca ɣä ka̱mkɛ, dee kɛn ɣä kuëth.” 20Kä cu Yir-mɛ-yaa jɛ jiök i̱, “/Ca ji̱ bi ka̱m kɛ. Luthni ni jɔw Kuɔth Nhial kɛ min payä la̱r ji̱, bi gɔaa ni jɛn kɛ ji̱, kä bi tëkdu kään. 21Duundɛ ɣöö mi lo̱ki lua̱r kɛ rɔɔdu, mɛmɛ ɛ jɛn min ci Kuoth Nhial ɛ nyuɔ̱th ɣä. 22Nɛnɛ, män diaal cikɛ dhɔr kua̱r Juda päl ca kɛ naŋ raar wäkɛ kä ruëëc kua̱r Bɛ̈-bi-lɔn wäkɛ i̱, <br />
‘Ci mäthniku tin ŋääthi ji̱ mɛ̈t, <br />
kä cikɛ la̱t ni ji̱ ɛ jiäk. <br />
Kä täämɛ ciku cuit ni rɛy tua̱a̱k, <br />
kä cikɛ rɔ ri̱t kä ji̱.’ <br />
23Kä mänku kɛnɛ gaatku diaal ba kɛ naŋ ɛ ji̱ Kɛ̈l-da-ya, a cäŋ ɛ ni ji̱n puɔ̱nydu /ci bi kään tetnikiɛn, bi kuäär Bɛ̈-bi-lɔn ji̱ käp. Kä ba wec ɛmɛ waŋ kɛ mac.” <br />
24Cu Dhid-ki-yaa Yir-mɛ-yaa jiök i̱, “Kä cu ruac ɛmɛ lär ram mi dɔ̱ŋ kɛ ɣöö /ci bi lɛ li̱w. 25Mi wä ruëëc jɛ liŋ i̱ cä ruac kɛ ji̱ kä bikɛ ben, thiëckɛ ji̱ i̱, ‘Lärnikɔ min ci la̱r kuäär kɛnɛ min ci kuäärɛ la̱r ji̱, cu jɛ tey kä kɔ kɛ ɣöö cakɔ ji̱ bi lɛ näk.’ 26Bikɛ jiök i̱, ‘Cä wä lip ni kuäär kɛ ɣöö /cɛ ɣä bi lɛ luɔc dhɔr Jo-na-than min dëë wä li̱w thi̱n.’ ” 27Kɛ kɔrɛ cu ruëëc diaal ben kä Yir-mɛ-yaa kä cukɛ jɛ thiec. Kä cuɛ kɛ loc ce̱tnikɛ min ca la̱r jɛ ɛ kuäär. Kä cu kɛ ruac cu päl kɛ jɛ, kɛ ɣöö /ken kɛ min ca muɔŋ liŋ. 28Kä cu Yir-mɛ-yaa ŋot tëë ni rɛy rɛ̈ɛ̈k ga̱a̱ŋni amäni cäŋ ëë ka̱pkɛ Jɛ-ru-tha-lɛm. <br />
<h3><a href="jer chapters.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth </a></h3>
<br />
</body>
</html>
