<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
17 <br />
Duer Juda kɛnɛ tɔ̱a̱ŋdɛ <br />
1“Ca cueer Juda guaŋ rɛy lɔacdiɛn, ce̱tnikɛ min la jiath a guaŋkɛ, kä ca kɛ kɛ̈t ni rɛy tuɔ̱ŋni yi̱knikiɛn. 2A cäŋɛ ni gaatkiɛn tiɛmkɛ yi̱knikiɛn kɛnɛ pua̱ny kuɔthdiɛn ni Ä-ce-rim thäri jiɛn diaal tin tɔ̱ɔ̱c, kɛnɛ wuɔ̱th päämni, 3kɛ pääm tin te piny wec. Ɣän bä ria̱ŋdu kɛɛliw thöp ala pɛ̈c kɛ kui̱ dui̱rädu kɛɛl kɛ gua̱th palädu rɛy ciëŋdu kɛɛliw. 4Kä kɛ lätku bi duŋdu min cä ka̱m ji̱ bath, kä bä ji̱ jak kä kuany ji̱ tɛ̈ru muun mi kui̱c i̱, kɛ ɣöö ci gakdä jak kä pɛt, kä bɛ pɛ̈t amäni cäŋ kɛl.” <br />
Ŋa̱th nath kiɛ Kuoth <br />
5Kä cu Kuoth Nhial wee i̱, <br />
“Riɛk akɛ ram in ci ŋa̱thdɛ la̱th <br />
kä raan, <br />
kä ŋääthɛ ni ri̱ŋ ala buɔ̱mdɛ, <br />
min la lɔcdɛ a loc jɔk <br />
kä Kuoth Nhial. <br />
6Bɛ ce̱tnikɛ rup därdɔaar, <br />
mi /ci gɔɔy bi nɛn <br />
mi wëë wä ben. <br />
Bɛ ciɛŋ ni därdɔaar mi luɔ̱t, <br />
muun milɛkä mi /ca ciɛŋ. <br />
7“Kä puɔ̱th akɛ ram in ci ŋa̱thdɛ <br />
la̱th kä Kuoth Nhial, <br />
min ŋääth ni Kuoth Nhial. <br />
8Bɛ ce̱tnikɛ jiath mi ca pith <br />
guäth pi̱i̱ni, <br />
mi wä ciökɛ ni rɛy waŋ. <br />
Kä /cɛ dual kɛ ben lëth <br />
kɛ ɣöö ji̱thkɛ kɛ tɔ̱ɔ̱c <br />
gua̱thni diaal. <br />
Kä /cɛ diɛɛr kɛ ruɔ̱n rɛɛthä, <br />
kä /kenɛ met pa̱k <br />
a cɛ dɛy kuir.” <br />
9Lɔc ɛ gua̱n mɛɛtä kä ti diaal, <br />
kä ɛ gua̱n nyuɔɔni, <br />
kä ɛŋa dee jɛ ŋa̱c ɔ? <br />
10“Ɛ ɣän Kuoth Nhial go̱o̱r <br />
ca̱r ran ɔ <br />
kä ɣɔ̱n lɔc ran ɔ, <br />
kä ɛ ɣän moc raan ɔ ce̱tnikɛ <br />
ta̱a̱ ciɛŋädɛ mɔ, <br />
kä ce̱tnikɛ pek lätnikɛ.” <br />
11Kä ram mi jek ria̱ŋ kɛ duɔ̱ɔ̱p <br />
mi duer, <br />
ce̱tdɛ nikɛ dit mi kuɛm toŋ <br />
ti /ci tɔ̱a̱ toŋkɛ, <br />
kɛ där ni̱ni teekädɛ bikɛ jiɛn <br />
kä jɛ, <br />
kä kɛ thuɔ̱kdɛ bɛ jɔɔc <br />
ɛn ɣöö ɛ dɔ̱a̱r. <br />
12Gua̱th paläda, ce̱tdɛ kɛ buɔ̱m <br />
kuäärä mi ca yiath piny <br />
ɛ bum nikɛ tukdɛ. <br />
13Kä ɛ ji̱n ŋa̱th ji̱ I-thɛ-rɛl! <br />
Lö Kuoth Nhial! <br />
Kä ba nɛy diaal tëë <br />
ca ji̱ pa̱l ruëëc jak kä po̱c, <br />
kɛn nɛy tin ci loc jɔk kä ji̱, <br />
bikɛ ce̱tnikɛ ciöt <br />
mi ca gɔ̱a̱r rɛy tupä, <br />
kɛ ɣöö cikɛ Kuoth Nhial lo̱k <br />
ɛn waŋ pi̱i̱ni teekä. <br />
Pal Yir-mɛ-yaa kɛ kui̱ känä <br />
14Jak ni ɣä kä gɔaa, <br />
lö Kuoth Nhial, <br />
kä bä cu puath, <br />
luäk ɣä, kä bä cu kään, <br />
kɛ ɣöö puanyä ni ji̱. <br />
15Kä nɛnɛ jio̱k kɛn ɣä i̱, <br />
“Ruac Kuɔth Nhial <br />
ku la nikä? <br />
A jɛ bëë kä kɔ!” <br />
16Kä /ka̱n ji̱ kok kɛ ɣöö <br />
bi jiääk nööŋ, <br />
kä /ka̱nɛ go̱r ɛn ɣöö <br />
bi da̱k ben, <br />
kä ŋäci min cä lat kɛ lɛpdä. <br />
17/Cu la riɛk kä ɣä, <br />
kɛ ɣöö la gaŋi ɣä <br />
kɛ cäŋ rikä. <br />
18A nɛy tin ciaŋ kɛ ɣä <br />
a jiäk jakɛ kä po̱c, <br />
duundɛ ɣöö /cu ɣä jak kä po̱c. <br />
Kä jak nikɛ kä ga̱a̱c, <br />
duundɛ ɣöö /cu ɣä jak kä ga̱a̱c, <br />
no̱ŋ nikɛ da̱k mi jiääk <br />
däk kɛ kä nyɔkɛ kɛ däk. <br />
Ti̱et ca̱ŋ lɔ̱ŋä agɔaa <br />
19Kä cu Kuoth Nhial ɣä jiök i̱, “Wër cuŋni thok rɛ̈ɛ̈k Nath, min la kua̱r Juda a wä rɛc kɛ jɛ kä bä kɛ raar kɛ jɛ kɛnɛ thuk rɛ̈kni Jɛ-ru-tha-lɛm diaal, 20kä wërɛ i̱, ‘Liɛŋɛ ruac Kuɔth Nhial yɛn kua̱r Juda kɛ yɛn ji̱ Juda diaal, kɛ yɛn ji̱ Jɛ-ru-tha-lɛm diaal tin wä rɛc kɛ kɛn thuk ti̱ti̱. 21Ci Kuoth Nhial nɛmɛ lar ɛn ɣöö tiɛtdɛ tëkdun, /cuarɛ ɣa̱c mi thiɛk kap kɛ cäŋ lɔ̱ŋä, kä /cuarɛ jɛ no̱o̱ŋ rɛc kɛ thuk rɛ̈kni Jɛ-ru-tha-lɛm. 22Kä /cuarɛ ɣa̱c naŋ raar dho̱rikun kɛ cäŋ lɔ̱ŋä, kä /cuarɛ tekɛ mi la̱tdɛ, duundɛ ɣöö tiɛtdɛ cäŋ lɔ̱ŋä ala cäŋ mi rɛl rɔ, ce̱tnikɛ mëë cä la̱r guurikun. 23Cuɛ ŋot /ca jɛ liŋ kä /ken kɛ ji̱thkiɛn pa̱l piny, cu buɔ̱m ni wuɔ̱thkiɛn, /ken kɛ ruac liŋ kä /ken kɛ luek tit.’ ” <br />
24Duundɛ ɣöö cu Kuoth Nhial wee i̱, “Mi wä yɛn ɣä wä liŋ, a /ci yɛn ɣa̱c bi nööŋ kɛ kɛn thuk rɛ̈ɛ̈k wec ɛmɛ kɛ cäŋ lɔ̱ŋä, kä bia tit ni cäŋ lɔ̱ŋä ala cäŋ mi rɛl rɔ, kä thilɛ la̱t mi bia la̱t, 25bi ben ni kua̱r tin bi nyuur wi̱i̱ kɔam kuäärä Dee-bid kɛ thurbiɛɛli kɛnɛ jiöŋkööri kɛ kɛn thuk rɛ̈ɛ̈k wec ɛmɛ kɛɛl kɛ ruëëckiɛn, kɛ ji̱ Juda kɛnɛ ji̱ Jɛ-ru-tha-lɛm. Kä ɛn wec ɛmɛ ba jɛ ciɛŋ amäni cäŋ kɛl. 26Kä bi naath ben wi̱i̱ni Juda kɛnɛ wi̱i̱ tin thieek kɛ Jɛ-ru-tha-lɛm, kɛnɛ wi̱i̱ ji̱ Ben-ya-min kɛ kui̱ konyä ca̱ŋ thaar pa̱a̱m kɛnɛ wi̱i̱ päämni kɛnɛ Nɛ-gɛb nööŋkɛ muc tin waŋkɛ kɛnɛ luuri, kɛ muc bɛɛl kɛ wal tin kuɔ̱r kuɔ̱ɔ̱r, kä nööŋkɛ muc tɛth kä lɔaac rɛy luaak Kuɔth Nhial. 27Duundɛ ɣöö mi /ci yɛn ɣä bi liŋ, a /ci yɛn cäŋ lɔ̱ŋä bi tit ala cäŋ mi rɛl rɔ, kä /ci yɛn ɣa̱a̱c bi nööŋ kɛ kɛn thuk rɛ̈ɛ̈k Jɛ-ru-tha-lɛm kɛ cäŋ lɔ̱ŋä, mi wä yɛn kɛ wä la̱t, ɣän bä mac jak kä dɔp thukni rɛ̈ɛ̈k, kä bɛ duël Jɛ-ru-tha-lɛm tin buɔ̱m buɔ̱ɔ̱m pɛt, kä /ca jɛ bi luäŋ kɛ yieny.” <br />
<h3><a href="jer chapters.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth </a></h3>
<br />
</body>
</html>
