<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
1 <br />
1Nɛy ti ŋuan ca ɣɔ̱n ɛn ɣöö bikɛ ŋɔaani tëë ci tuɔɔk rɛydan gɔ̱r. 2Ca tëë ca la̱t kɔ ɛ nɛy tëë ca ti̱ti̱ nɛn ni tukädɛ kɛn nɛy tëë la̱tkɛ ruac Kuɔth. 3Kä min cä ti̱ti̱ diaal go̱r agɔaa ni tukädiɛn, ɣän cä jɛ car ɛn ɣöö bäkɛ gɔ̱a̱r ji̱ nikɛ ta̱a̱ in ci tuɔɔk kɛ kɛ lö määthdä ni Thi-ɔ-pi-läth. 4Kɛ ɣöö bi thuɔ̱k ŋa̱c kɛ kui̱ ŋɔaani tin ca nyuɔ̱th ji̱. <br />
Lär däpä Jɔ̱ɔ̱n in la lääk <br />
5Kɛ ni̱n tëë Ɣɛ-rod ɛ kuäär kä Ju-dia, tëëkɛ bo̱o̱th palä mi cɔal i̱ Dhɛ-kar-yaa, mi la ram kɛl kä bööth palä Ä-bi-yaa. Kä ciekdɛ ɛ kuɛ̈ɛ̈ Ä-ron, kä cɔalkɛ ciötdɛ i̱ I-li-dha-bɛth. 6Kɛn da̱ŋ rɛw kɛ ji̱ cuŋni nhiam Kuɔth, cieŋkɛ ala nɛy ti thil bɛ̈l kɛ ɣöö ka̱pkɛ ŋut Kua̱r ni Kuoth diaal kɛnɛ ruaacnikɛ. 7Kä duundɛ ɣöö thilɛ kɛ gaat, kɛ ɣöö I-li-dha-bɛth ɛ rol, kä ci kɛn da̱ŋ rɛw dɔŋ. <br />
8Kɛ cäŋ kɛl min lätdɛ la̱tdɛ ala bo̱o̱th palä rɛy luaak Kuɔth, kä te buɔ̱ndɛ lät. 9Kä cua jɛ kuany kɛ yor gaakni, kɛ ciaaŋ bo̱thä palä ɛn ɣöö bɛ wä rɛy luaak Kuɔth, kɛ ɣöö bɛ wäl in kurkur wä waŋ. 10Cu buɔ̱n nath kɛɛliw Kuoth pal raar, kɛ gua̱a̱th in waŋkɛ wäl. 11Kä cu jääk kua̱r ni Kuoth päl kä jɛ, tëë cuŋä kui̱c cuëëc yi̱kä in la wäl a waŋkɛ thi̱n. 12Mëë ci Dhɛ-kar-yaa jɛ nɛn, cuɛ wi̱cdɛ yi̱c, kä cuɛ dual ɛlɔ̱ŋ. 13Kä cu jääk nhial ɛ jiök i̱, “/Cu dual, Dhɛ-kar-yaa, kɛ ɣöö ca palu liŋ. Bi ciekdu ni I-li-dha-bɛth ruët, kä bɛ dap kɛ gat mi dho̱o̱l, kä bi ciötdɛ cɔl i̱ Jɔ̱ɔ̱n. 14Bi lɔcdu tɛɛth, kä bi nɛy ti ŋuan lo̱ckiɛn tɛɛth kɛ kui̱ däpädɛ. 15Kɛ ɣöö jɛn bɛ a ram mi di̱i̱t nhiam Kua̱r ni Kuoth. Kä thilɛ kɔaŋ mi kɛc mi bɛ math. Kä bɛ thia̱a̱ŋ kɛ Yiëë in Gɔaa in Rɛl Rɔ, /ka̱n jɛ ni dap. 16Jɛn bɛ ji̱ I-thɛ-rɛl ti ŋuan luɔ̱c Kuäär ni Kuothdiɛn. 17#1:17 Mɛ̈l 4:5-6.Bɛ wä nhiamdɛ kɛ yiëë kɛnɛ buɔ̱m E-li-yaa, kɛ ɣöö bɛ diëëth gan luɔc maarä kɛ gaatkiɛn. Kä bɛ nɛy tin thil luth luɔc pɛlä cuŋni, kä bɛ naath jakä ba rɔ̱ rialikä kɛ kui̱ kua̱r ni Kuoth.” <br />
18Kä cu Dhɛ-kar-yaa jääk nhial jiök i̱, “Bä nɛmɛ kulɛ ŋa̱c i̱di? Kɛ ɣöö ɛ ɣän wut mi di̱i̱t, kä ci ciekdä dɔŋ.” 19Kä cu jääk nhial ɛ loc i̱, “Ɛ ɣän Gab-ri-yel. Ɣän cuɔ̱ŋä nhiam Kuɔth, kä cɛ ɣä ja̱k kɛ ɣöö bä ben ruac kɛ ji̱, nöŋä ji̱ thuk ti gɔw ti̱ti̱. 20Kɛ ɣöö /keni ruacdä min bi cop guäthdɛ cäŋ kɛl ŋäth bɛ ji̱ di̱w a /ci bi ruac, amäni cäŋ in bi ŋɔaani ti̱ti̱ tuɔɔk.” <br />
21Kä ɛn guäth ɛmɔ liip naath Dhɛ-kar-yaa. Kä cukɛ ga̱a̱c kɛ mɔ cɛ jääny luaak Kuɔth ɔ. 22Mëë cɛ ben raar, /kenɛ rɔ luäŋ kɛ ruac kɛ kɛ. Kä cukɛ jɛ ŋa̱c ɛn ɣöö cɛ nyuuth nɛn rɛy luaak Kuɔth. Cuɛ ruac kɛ tetkɛ, kä cuɛ ŋot kɛ mi /cɛ ruac luäŋ. 23Mëë ci ni̱n la̱tdɛ thuuk, cuɛ wä cieeŋdɛ. <br />
24Kɛ kɔr ni̱ni tɔ̱tɔ̱ cu ciekdɛ ni I-li-dha-bɛth ruët, kä cuɛ te cieŋ kɛ päth da̱ŋ dhieec. 25Kä cuɛ wee i̱, “Ci Kuäär ni Kuoth ɣä lät kä mi gɔaa, kɛ ɣöö bɛ pöcdä woc rɛy nath.” <br />
Lär däpä Yecu <br />
26Kɛ bäkɛl päthni cua jääk nhial ni Gab-ri-yel ja̱k ɛ Kuoth, jäkɛ jɛ rɛy ciëŋ Gɛ̈-lɛ-li mi cɔal i̱ Na-dha-rɛth. 27Wëë kä nyam mi /ken met te kɛɛl kɛ wut mi ca la̱r kuën ɛ wut mi cɔal i̱ Jo-thɛp, raan thuɔk duëël Dee-bid. Kä cɔal ciöt nyam ɛmɔ i̱ Mɛri. 28Cu jääk nhial ben kä Mɛri, kä cuɛ jiök i̱, “Malɛ, ji̱n nyam mi ca poth! Kuoth a kɛɛl kɛ ji̱.” 29Kä cuɛ Mɛri wi̱cdɛ yi̱c ɛlɔ̱ŋ kɛ ruac ɛmɔ. Kä cuɛ ca̱r i̱ dee luɔt nërä nɔmɔ a ŋu. 30Kä cu jääk nhial ɛ jiök i̱, “/Cu dual, Mɛri, kɛ ɣöö ci puɔ̱th jek kä Kuɔth. 31Kä nɛn ɛ, bi ruët. Kä bi dap kɛ gat mi dho̱o̱l, kä bi ciötdɛ cɔl i̱ Yecu. 32Jɛn bɛ a ram mi di̱i̱t, kä ba jɛ cɔl i̱ Gat Kuɔth Nhial in Di̱t ni jɛn. Kä bi Kuäär ni Kuoth jɛ ka̱m kɔm kuäärä gua̱ndɔɔŋdɛ ni Dee-bid. 33Bɛ thok duëël Je-kɔb ruac amäni cäŋ kɛl, kä /ci kuäärɛ bi te kɛ pek.” 34Kä cu Mɛri jääk nhial jiök i̱, “Dee mɛmɛ tuɔɔk i̱di, kä ɛ ɣä nyal?” 35Cu jääk nhial jɛ jiök i̱, “Bi Yiëë in Gɔaa in Rɛl Rɔ ben kä ji̱, kä bi buɔ̱m Kuɔth in Di̱t ni jɛn ji̱ kum. Kɛ kui̱c ɛmɔ bi gat mi in ba dap a mi rɛl rɔ, kä ba jɛ cɔl i̱ Gat Kuɔth. <br />
36Kä täämɛ, ci watdu ni I-li-dha-bɛth ruët kɛ gat mi dho̱o̱l, dɔŋädɛ. Kä ɛ jɛn pay in bäkɛliɛn kä jɛ, ɛn ram in latkɛ i̱ rol. 37Kɛ ɣöö thilɛ mi /ci Kuoth ɛ dee luäŋ kɛ lätni.” 38Kä cu Mɛri wee i̱, “Ɣän ɛn, ɣän ja̱ŋ Kua̱r ni Kuoth. A jɛ tekɛ ɣä ce̱tkɛ min ci lar.” Kä cu jääk nhial jiɛɛn kä jɛ. <br />
Gui̱l Mɛri kɛ I-li-dha-bɛth <br />
39Kä ɛn ni̱ni tɔ̱tɔ̱ cu Mɛri jiɛɛn, cuɛ wä Ju-dia kɛ pɛ̈th ro̱o̱l päämni. 40Cuɛ wä dueel Dhɛ-kar-yaa, kä cuɛ I-li-dha-bɛth ner. 41Mëë ci I-li-dha-bɛth ner Mɛri liŋ, cu gat rɔ wany jiidɛ. Kä cu I-li-dha-bɛth thia̱a̱ŋ kɛ Yiëë in Gɔaa in Rɛl Rɔ. 42Kä cuɛ ciöt kɛ jɔw mi di̱i̱t i̱, “Ca ji̱ poth rɛy mään, kä puɔ̱th akɛ gat in te jiidu. 43Kä ɛŋu ci mɛ di̱i̱t ɛmɛ tuɔɔk kä ɣä mɔ, ɛn ɣöö ci man Kua̱rä ni Kuoth ben kä ɣä? 44Kɛ ɣöö niɛ guäth in cä neru liŋ, cu gat rɔ wany jiidä kɛ tɛ̈th lɔaac. 45Ca ji̱ poth kɛ ɣöö ci ŋa̱th ɛn ɣöö bi min ca la̱r ji̱ ɛ Kuäär ni Kuoth dhil tuɔɔk kä ji̱.” <br />
Dit Puɔnyä Mɛri <br />
46Kä cu Mɛri wee i̱, <br />
“Yiëëdä liakɛ Kuäär ni Kuoth, <br />
47kä tɛth lɔcdä kɛ Kuoth <br />
in la Käändä, <br />
48 # 1:48 1 Tham 1:11. kɛ ɣöö cɛ ciaŋ kuɛɛkä <br />
nya la̱tdɛ nɛn. <br />
Kä nɛnɛ, a tɛmɛ ni ɛn täämɛ, <br />
bi ri̱c diaal ɣä cɔl i̱ <br />
mi ca poth. <br />
49Kɛ ɣöö ci Kuoth in Bum ni jɛn <br />
ɣä lät kä ti buɔ̱m buɔ̱ɔ̱m, <br />
kä cɔl ciötdɛ i̱ <br />
mi Rɛl Gɔɔydɛ rɔ. <br />
50 # 1:50 Diit 103:17. Kä te kɔ̱a̱c lɔɔcdɛ kɛ nɛy <br />
tin luɔ̱thkɛ jɛ, <br />
ri̱cɔ kɛ ri̱cɔ. <br />
51Cɛ buɔ̱m nyoth kɛ tetdɛ, <br />
kä cɛ nɛy tin liak rɔ <br />
rɛy cärikiɛn riaw dɔɔr. <br />
52Cɛ nɛy ti buɔ̱m buɔ̱ɔ̱m woc <br />
wuɔ̱thni kɔamni <br />
kuäärädiɛn, <br />
kä cuɛ nɛy ti mua̱l mua̱a̱l <br />
kap nhial. <br />
53Cuɛ nɛy ti näk buɔthkɛ <br />
riäŋ kɛ ŋɔak ti gɔw, <br />
kä cuɛ nɛy ti ria̱ŋ ria̱a̱ŋ <br />
jakä wä baaŋ. <br />
54Cuɛ ja̱ŋdɛ ni I-thɛ-rɛl luäk, <br />
kɛ ti̱emdɛ kɛ kɔ̱a̱c lɔaacdɛ. <br />
55Ce̱tkɛ mëë cɛ la̱r gua̱ndɔɔŋnikɔn, <br />
kɛ A-bɛ-ram kɛnɛ kuaykɛ <br />
amäni cäŋ kɛl.” <br />
56Kä cu Mɛri te kɛɛl kɛ I-li-dha-bɛth kɛ päth da̱ŋ diɔ̱k, kä cu Mɛri loc cieeŋdɛ. <br />
Da̱p Jɔ̱ɔ̱n in la lääk <br />
57Täämɛ cu gua̱a̱th dapä I-li-dha-bɛth cop, kä cuɛ dap kɛ gat mi dho̱o̱l. 58Kä cu ji̱ thieekädɛ kɛnɛ watkɛ jɛ liŋ ɛn ɣöö ci Kuäär ni Kuoth ɛ nyuɔ̱th kɔ̱a̱c lɔaac mi di̱i̱t, kä cu lo̱ckiɛn tɛɛth kɛ jɛ kɛɛl. <br />
59Kä kɛ bädäk ni̱ni cukɛ ben kɛ ɣöö ba gat ben cuɛl, kä ɛ kɛn i̱ ba jɛ cɔl i̱ Dhɛ-kar-yaa kɛ ciöt gua̱n. 60Kä cu man wee i̱, “/Ciɛ jɛn, ba jɛ cɔl i̱ Jɔ̱ɔ̱n.” 61Kä cukɛ jɛ jiök i̱, “Thilɛ ji̱ watdu mi cɔalkɛ kɛ jɛn ciöt ɛmɛ.” 62Cukɛ gua̱n wɛt, thiëckɛ jɛ kɛ ciöt in go̱o̱rɛ i̱ ba cɔl ni jɛ. 63Cuɛ kɛ thiec duɔ̱ɔ̱r mi derɛ gɔ̱a̱r thi̱n, kä cuɛ jɛ gɔ̱r i̱, “Ciötdɛ ɛ jɛn Jɔ̱ɔ̱n.” Kä cu kɛn diaal ga̱a̱c. 64Kä ni ɛn guäth ɛmɔ cu jɔwdɛ rɔ nyɔk kɛ lɛ̈p. Cuɛ lɛpdɛ lony, kä cuɛ ruac a liakɛ Kuoth. 65Kä cu ji̱ thieekädiɛn diaal dual. Kä ca ruaacni ti̱ti̱ diaal da̱k rɛy rööl päämni kä Ju-dia. 66Cu nɛy diaal tëë cakɛ liŋ ga̱a̱c, wäkɛ i̱, “Bi gat ɛmɛ ku la ŋa?” Kɛ ɣöö te Kuäär ni Kuoth kɛ jɛ kɛɛl. <br />
Ruac go̱o̱kä Dhɛ-kar-yaa <br />
67Cu gua̱n ni Dhɛ-kar-yaa ro̱ŋ kɛ Yiëë in Gɔaa in Rɛl Rɔ, kä cuɛ ruac go̱o̱kä lat wëë i̱, <br />
68“Puɔ̱th akɛ Kuäär ni Kuoth <br />
ni Kuoth I-thɛ-rɛl, <br />
kɛ ɣöö cɛ nɛɛkɛ ben luäk, <br />
kä cuɛ kɛ ben kän. <br />
69Kä cuɛ moc kään mi bum, <br />
rɛy gɔaal Dee-bid <br />
in la kuanydɛ. <br />
70Cɛ jɛ lat kɛ thuk gööknikɛ <br />
tin rɛ̈lkɛ rɔ̱ ni wal. <br />
71Kɛ ɣöö ba kɔn kän kä ji̱ tɛ̈ran, <br />
kɛnɛ tet nɛɛni diaal <br />
ti nyiɛrkɛ kɔn. <br />
72Kɛ ɣöö bɛ lät kɛ kɔ̱a̱c lɔaac <br />
ce̱tkɛ mëë cɛ la̱r <br />
gua̱ndɔɔŋnikɔn, <br />
kä bɛ mat ruacdɛ <br />
min rɛl rɔ tit, <br />
73mëë yacɛ rɔ nhiam gua̱ndɔɔŋdan <br />
ni A-bɛ-ram, <br />
74ɛn ɣöö ca kɔn kän tetni <br />
ji̱ tɛ̈ran, <br />
banɛ jɛ lätikä a thil dual. <br />
75Kɛ rɛy ciɛɛŋä mi rɛl rɔ, <br />
kɛnɛ rɛy cuŋni nhiamdɛ <br />
kɛ pek teekädan kɛɛliw. <br />
76Kä ji̱n, gatdä ba ji̱ cɔl i̱, <br />
‘Gök Kuɔth in Di̱t ni jɛn,’ <br />
kɛ ɣöö bi wä nhiam Kua̱r ni Kuoth, <br />
kɛ ɣöö bi dupkɛ rialikä, <br />
77kä bi jɛ la̱r nɛɛkɛ ɛn ɣöö <br />
bakɛ kän kɛ päl dueerikiɛn. <br />
78Kä kɛ kɔ̱a̱c lɔaac Kuothdan, <br />
bɛ cäŋ känä mi buɔy <br />
jakä lɛp kɛ kui̱dan. <br />
79 # 1:79 Ica 9:2. Kä bɛ buay ka̱n nɛy ti nyuur <br />
rɛy muɔ̱th kɛnɛ rɛy <br />
ti̱pä li̱eth, <br />
kä bɛ kɔn böth dup malä.” <br />
80Kä cu gatdä piith, kä cuɛ buɔ̱m rɛy yieekä. Kä cuɛ cieŋ däär dɔaar amäni cäŋ nyuuthädɛ kɛ rɔ̱ ji̱ I-thɛ-rɛl. <br />
<h3><a href="luk chapters.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth </a></h3>
<br />
</body>
</html>
