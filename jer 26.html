<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
26 <br />
Nyuuth Yir-mɛ-yaa mëë cu jɛ dee näk <br />
1Kɛ tuk ruëc Yɛ-ɣo-ya-kim gat Yo-ci-yaa kuäär Juda, cu ruac ɛmɛ ben kä Kuoth Nhial. 2Nɛmɛ ɛ jɛn min ci Kuoth Nhial ɛ la̱r ɣä wëë i̱, “Cuŋni rɛy kal luaak Kuɔth Nhial, kä ruacni kɛ ji̱ wi̱i̱ni Juda diaal tin la bä pal rɛy luaak Kuɔth Nhial, lät nikɛ rieet diaal tëë cä lar ɛn ɣöö bikɛ la̱t kɛ, /cu riet kɛl päl raar thi̱n. 3Kä dɔ̱ŋ bikɛ liɛŋ, a bi ramɔ rɔ ri̱t dupdɛ min jiääk, kä dëë mi jiääk in göörä ɣöö dëë lät kä kɛ, kɛ kui̱ lätnikiɛn tin jiäk cu päl. 4Kä bi kɛ jiök i̱, ‘Lat Kuoth Nhial ɛ ɛn ɣöö mi /ci yɛn ɣä bi liŋ, kä /ci yɛn bi guɔ̱ɔ̱r ni ŋuɔ̱tkä tin cä la̱th nhiamdun, 5kä /ci yɛn ruaacni ja̱a̱ŋnikä ni go̱o̱k tin la ja̱kä kä yɛ gua̱thni diaal bi liŋ, 6ɣän bä luak ɛmɛ jak kä ce̱tnikɛ dhɔr jɔɔkni, kä bä wec ɛmɛ jak kä kuëth rɛy dööri wec muɔ̱ɔ̱n diaal.’ ” <br />
7Kä cu bööth palä kɛnɛ go̱o̱k kɛ nɛy diaal Yir-mɛ-yaa liŋ ɛ latdɛ kɛn rieet ti̱ti̱ diaal rɛy luaak Kuɔth Nhial. 8Kä mëë ci Yir-mɛ-yaa thuɔ̱k kɛ lat rieetni diaal tin ci Kuoth Nhial kɛ la̱r jɛ kɛ ɣöö bɛ kɛ la̱t nɛy diaal, cu bööth palä kɛnɛ go̱o̱k kɛ nɛy diaal jɛ käp wä kɛ i̱, “Ji̱n bi li̱w! 9Ɛŋu mɔ curi ruac go̱o̱kä lat ɔ kɛ ciöt Kuɔth Nhial wi̱i̱ i̱, ‘Bi luak ɛmɛ ce̱tnikɛ wec jɔɔkni, kä bi wec ɛmɛ te lutdä a bɛ thil nɛy ti bi cieŋ thi̱n’?” Kä cu nɛy diaal rɔ dol kɛ kui̱ Yir-mɛ-yaa rɛy luaak Kuɔth Nhial. <br />
10Kä min ci ruëëc Juda ti̱ti̱ liŋ, cukɛ jiɛɛn dhɔr kua̱r bä kɛ luaak Kuɔth Nhial, cukɛ ben nyuur thok luaak Kuɔth Nhial in pay la̱t. 11Kä cu bööth palä kɛnɛ go̱o̱k ruac kɛ ruëëc kɛnɛ nɛy diaal wä kɛ i̱, “Wut ɛmɛ ro̱ŋɛ nikɛ lia̱a̱, kɛ ɣöö cɛ ruac go̱o̱kä lat kɛ kui̱ wec ɛmɛ ce̱tnikɛ min ci yɛn ɛ liŋ nikɛ ji̱thkun.” <br />
12Kä cu Yir-mɛ-yaa ruac kɛ ruëëc kɛnɛ nɛy diaal, wëë i̱, “Ci Kuoth Nhial ɣä ja̱k kɛ ɣöö bä ruac ce̱tnikɛ rieet diaal tin cia liŋ. 13Kɛ kui̱ ɛmɔ täämɛ rialɛ ciɛŋkun kɛnɛ lätkun ikä, kä luɔ̱thɛ ruac Kuɔth Nhial min la Kuothdun, kä bɛ riɛk in cɛ lar i̱ bɛ lät kä yɛ päl. 14Kä kɛ kui̱dä, ɣän ɛn ta̱a̱ tetnikun. La̱tdɛ ɣä kä mɔ guic yɛnɛ mɔ gɔaa kɛ yɛ ɔ. 15Duundɛ ɣöö mi wä yɛn ɣä näk, ŋa̱cɛ jɛ ɛn ɣöö cia rɔ̱ kɛ wec ɛmɛ kɛnɛ ji̱kɛ nöŋ riɛm raam mi kui̱c ŋu, kɛ thuɔ̱k ci Kuoth Nhial ɣä ja̱k kɛ ɣöö bä rieet ti diaal ti̱ti̱ ben lat ji̱thnikun.” <br />
16Kä cu ruëëc kɛnɛ nɛy diaal, bööth palä kɛnɛ go̱o̱k jiök i̱, “Ɛn wut ɛmɛ /cɛ ro̱ŋ kɛ lia̱a̱, kɛ ɣöö ruacɛ kɛ kɔn kɛ ciöt Kuɔth Nhial min la Kuothdan.” 17Kä cuɛ tekɛ bööth nath ti cua rɔ̱ jiɛc kä cukɛ ruac kɛ nɛy diaal tin ca rɔ̱ dol, wä kɛ i̱, 18“Tëë kɛ wut mi cɔal i̱ Mikaa raan Mo-rɛ-cɛth mi cu ruac go̱o̱kä lat kɛ ni̱n Ɣidh-ki-yaa kuäär Juda, cuɛ ji̱ Juda diaal jiök ɛn ɣöö ci Kuoth Nhial in la Ruey Ɣɔaa wee i̱, <br />
‘Ba Dha-yɔn pur ce̱tnikɛ kak, <br />
kä bi Jɛ-ru-tha-lɛm <br />
a di̱r jiäkni, <br />
kä bi päm in te luak thi̱n <br />
a rup.’ <br />
19“Kä cu Ɣidh-ki-yaa kuäär Juda kɛnɛ nɛy diaal jɛ näk? Kä /ken Ɣidh-ki-yaa dual kɛ Kuoth Nhial a bɛ wä go̱r ni gɔy kä Kuoth Nhial? Kä /ken Kuoth Nhial mëë jiääk ëë ɛ jɛn i̱ derɛ lät kä kɛ päl? Kä ɛn täämɛ no̱ŋ kɔn ni rɔ̱ riɛk.” <br />
20Kä cuɛ lɛ tekɛ ram mi dɔ̱ŋ mi cɔali U-ri-yaa gat Cɛ-mɛ̈-yaa raan Kir-yath-ya-rim cuɛ ruac go̱o̱kä lat kɛ ciöt Kuɔth Nhial. Cuɛ ruac go̱o̱kä lat kɛ kui̱ wec ɛmɛ niɛ mun ɛmɛ kɛ rieet ti ce̱tnikɛ rieet Yir-mɛ-yaa. 21Kä mëë ci kuäär ni Yɛ-ɣo-ya-kim kɛnɛ ji̱ köörɛ diaal kɛ ruëëc diaal rieet kɛ liŋ, cu kuäär ca̱r kɛ ɣöö bɛ jɛ näk. Duundɛ ɣöö mëë ci U-ri-yaa jɛ liŋ, cuɛ dual kä cuɛ rɔ bar kä I-jëp. 22Kä cu kuäär ni Yɛ-ɣo-ya-kim naath jäk kä I-jëp, Ɛl-na-than gat Ak-bor kɛ nɛy ti kɔ̱kiɛn kɛɛl kɛ jɛ, 23cuɛ U-ri-yaa wä nööŋ kä I-jëp, kä cua jɛ nöŋ kuäär ni Yɛ-ɣo-ya-kim, mëë cu jɛ näk kɛ thɛp kä cuɛ puɔ̱nydɛ yuɔr guäth kunyä nɛɛni tin duɛk. 24Kä cu Ä-ɣi-kam gat Ca-pan Yir-mɛ-yaa luäk, kä /ka̱n Yir-mɛ-yaa thöp naath kɛ ɣöö ba jɛ wä näk. <br />
<h3><a href="jer chapters.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth </a></h3>
<br />
</body>
</html>
