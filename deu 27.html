<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
<p>27 <br />
  Ŋuɔ̱t Kuɔth Nhial ti ba gɔ̱a̱r pa̱a̱m kä Päm Ee-bal <br />
  1Täämɛ cu Muthɛ kɛnɛ bööth I-thɛ-rɛl ruac kɛ naath wäkä i̱, “Tiɛtdɛ luëëk diaal tin cä la̱t yɛ ɛn walɛ. 2Mäni cäŋ in wiaa jiɛth kui̱ Jɔr-dɛn muun in ci Kuoth Nhial Kuothdun ɛ ka̱m yɛ, muɔcɛ rɔ kɛ pääm ti di̱t, kä rɔathɛ jɔkdiɛn kɛ liɛt. 3Kä gɔ̱a̱rɛ rieet ŋuɔ̱tni diaal thi̱n, mi wiaa wä kui̱c muun in ci Kuoth Nhial Kuothdun ɛ ka̱m yɛ, mun caak kɛnɛ liɛɛth tuar, ce̱tkɛ mëë ci Kuoth Nhial Kuoth gua̱nikun ɛ guɔ̱k yɛ. 4Mi wä yɛn jiɛth kui̱ Jɔr-dɛn, bia pääm tëë cä la̱r yɛ ni̱ni ti̱ti̱ ka̱n Pääm Ee-bal, kä bia kɛ rɔth kɛ liɛt. 5Ɛn wi̱ni bia Kuoth Nhial Kuothdun ta̱th yi̱k päämni. Kä /cuarɛ wi̱cdiɛn moc riäk yieethä. 6Yi̱k päämni ti /ka̱n kuac biɛ ta̱th Kuoth Nhial Kuothdun, kä bi muc tin waŋkɛ thöp Kuoth Nhial Kuothdu wi̱i̱dɛ. 7Kä bia muc tɛthkä lɔaac thöp thi̱n, kä ba cam thi̱n. Kä bi /lɔcdu cu tɛɛth nhiam Kuɔth Nhial Kuothdu. 8Kä bi rieet ŋuɔ̱tni diaal ɛ ti gɔ̱a̱r päämni tɔ̱tɔ̱ a jɔc.” <br />
  9Cu Muthɛ kɛnɛ bööth palä ni ji̱ Lii-bay ji̱ I-thɛ-rɛl diaal jiök i̱, “Pa̱lɛ rɔ piny kä liɛŋɛ jɛ lö ji̱ I-thɛ-rɛl. Ɛn ni̱ni ti̱ti̱ ci yɛn a nɛɛ Kuɔth Nhial Kuothdun. 10Kɛ kui̱ ɛmɔ luɔ̱thɛ jɔw Kuɔth Nhial Kuothdun, kɛ luth ŋuɔ̱tnikɛ ti cä la̱t yɛ ti walɛ.” <br />
  Kueth nɛɛni ti thil ŋa̱th <br />
  11Ɛn cäŋ ɛmɔ bä cu Muthɛ naath jiök i̱, 12“Mi wä yɛn jiɛth kui̱ Jɔr-dɛn, thuk duëli ti̱ti̱ akɛ cuŋ pääm Gɛ-ri-dhim kɛ ɣöö ba nath poth, kɛn ji̱ Cim-on, ji̱ Lii-bay, ji̱ Juda, ji̱ Yi-tha-kar, ji̱ Jo-thɛp, ji̱ Ben-ya-min. 13Kä bi nɛy ɛ ti cuɔ̱ŋ pääm Ee-bal kɛ kui̱ kueth nath, kɛn ji̱ Rɛ-u-ben, ji̱ Gad, ji̱ A-cɛr, kɛ ji̱ Dhɛ-bu-lun, ji̱ Daan, kɛ ji̱ Nap-ta-li. 14Kä bi ji̱ Lii-bay ɛ la̱r ji̱ I-thɛ-rɛl diaal kɛ jɔw mi di̱i̱t i̱. <br />
  15“ ‘Kueth akɛ ram in bi kuth baaŋ täth, tin lo̱k Kuoth Nhial kɛ, tin ta̱thkɛ kɛ tet beli.’ Kä bi nɛy diaal ɛ loc i̱, ‘Inɔnɔ.’ <br />
  16“ ‘Kueth akɛ ram in /ci gua̱n kɛnɛ man luth.’ Kä bi nɛy diaal ɛ loc i̱, ‘Inɔnɔ.’ <br />
  17“ ‘Kueth akɛ ram in ɣööth keydɛ kɛnɛ gua̱n thieekädɛ.’ Kä bi nɛy diaal ɛ loc i̱, ‘Inɔnɔ.’ <br />
  18“ ‘Kueth akɛ ram buɔth cɔr ɛ jiäk dup.’ Kä bi nɛy diaal ɛ loc i̱, ‘Inɔnɔ.’ <br />
  19“ ‘Kueth akɛ ram mi pen juɔ̱r, kɛnɛ can, kɛ ciek jɔkä cuɔ̱ɔ̱ŋ.’ Kä bi nɛy diaal ɛ loc i̱, ‘Inɔnɔ.’ <br />
  20“ ‘Kueth akɛ ram mi tɔ̱ɔ̱c kɛ ciek gua̱n, kɛ ɣöö /kenɛ köl gua̱n luɔ̱th.’ Kä bi nɛy diaal ɛ loc i̱, ‘Inɔnɔ.’ <br />
  21“ ‘Kueth akɛ ram mi tɔ̱ɔ̱c kɛ lëy.’ Kä bi nɛy diaal ɛ loc i̱, ‘Inɔnɔ.’ <br />
  22“ ‘Kueth akɛ ram mi tɔ̱ɔ̱c kɛ nyiman, ɛ nya gua̱n kiɛ nyiman pa̱ny.’ Kä bi nɛy diaal ɛ loc i̱, ‘Inɔnɔ.’ <br />
  23“ ‘Kueth akɛ ram mi tɔ̱ɔ̱c kɛ manthudɛ.’ Kä bi nɛy diaal ɛ loc i̱, ‘Inɔnɔ.’ <br />
  24“ ‘Kueth akɛ ram mi näk gua̱n thieekädɛ kɛ tɛ̱̈ɛ̱̈.’ Kä bi nɛy diaal ɛ loc i̱, ‘Inɔnɔ.’ <br />
  25“ ‘Kueth akɛ ram mi kän kök kɛ ɣöö bɛ raan wä näk.’ Kä bi nɛy diaal ɛ loc i̱, ‘Inɔnɔ.’ <br />
26“ ‘Kueth akɛ ram mi /ci rieet ŋuɔ̱tni ti̱ti̱ lät.’ Kä bi nɛy diaal ɛ loc i̱, ‘Inɔnɔ.’ ” </p>
<h3><a href="deu chapters.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth</a></h3>
<p><br />
</p>
</body>
</html>
