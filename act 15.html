<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
15 <br />
Duɔl kä Jɛ-ru-tha-lɛm <br />
1Kä cu tha̱a̱ŋ wutni ben kä Ju-dia, kä cukɛ ji̱ ŋäthä ŋi̱eec wäkɛ i̱, “/Ca yɛ dee kän ɛ ni mi ca yɛ cuɛl kɛ ciaŋ ŋuɔ̱tni Muthɛ.” 2Kä cu Puɔl kɛnɛ Bar-na-bäth gua̱c kɛ kɛ, kä cukɛ te kɛ ŋaknɔm mi di̱i̱t, cua Puɔl kɛnɛ Bar-na-bäth kɛ tha̱a̱ŋ nath kɔ̱kiɛn kuany kɛ ɣöö bikɛ wä kä Jɛ-ru-tha-lɛm wäkɛ jaak Yecu kɛnɛ di̱t thiec kɛ kui̱ ruac ɛmɔ. 3Kä min, ci duel Kuɔth kɛ jäkä dupdiɛn, cukɛ rët kɛ Po-ni-cia kɛnɛ Tha-mɛ-ria, cukɛ jɛ lat ɛn ɣöö ci Jur rɔ̱ riet Kuoth, kä cu thuk ɛ tɔ̱ tɛ̈th lɔaac mi di̱i̱t nöŋ dämani diaal rɛy Kritho. 4Mëë cikɛ ben kä Jɛ-ru-tha-lɛm cua kɛ nyuɔ̱ɔ̱r agɔaa ɛ duel Kuɔth kɛnɛ jaak kɛ di̱t, tëë cu kɛn kɛ la̱t ŋɔaani diaal tëë ci Kuoth kɛ la̱t kɛ kɛ. 5Kä cu tha̱a̱ŋ ji̱ ŋäthä ti ji̱ Pa-ri-thii rɔ̱ jiɛc, kä cukɛ wee i̱, “Ɛ luɔt pa̱ny ɛn ɣöö bakɛ yi̱k cuɛl, kä bakɛ la̱t ɣöö bikɛ ŋut Muthɛ tit.” <br />
6Cu jaak kɛnɛ di̱t rɔ̱ dol kɛɛl kɛ ɣöö ba ruac ɛmɛ car. 7Kä kɛ kɔr ruac mi di̱i̱t, cu Pi-tɔr rɔ jiɛc kä cuɛ kɛ jiök i̱, “Dämaari, ŋäc yɛn ɛ ɛn ɣöö kɛ ni̱n tëë kɔn ci Kuoth mɛɛk rɛydun, kɛ ɣöö dee Jur thuk ti gɔw kɛ kui̱ Yecu liŋ thokdä, kä bikɛ ŋa̱th. 8Kä Kuoth in ŋäc lo̱c nath cɛ kɛ ka̱m nën kɛ muɔ̱cdiɛn Yiëë in Gɔaa in Rɛl Rɔ, ce̱tkɛ mëë cɛ lät kä kɔn. 9Kä thilɛ dääk mi cɛ la̱t kamdan kɛ kɛ, cɛ cueerkiɛn päl kɛ ɣöö cikɛ ŋa̱th. 10Täämɛ, ɛ kui̱ ŋukä ɣɔ̱a̱nɛ Kuoth ɔ, kɛ käm ji̱ kɔaar Yecu la̱t mi bum mi /ci gua̱nikɔn kiɛ kɔn ɛ dee luäŋ kɛ ruɔ̱t? 11Kä ŋa̱thnɛ jɛ ɛn ɣöö ba kɔn kän kɛ puɔ̱th baaŋ Kua̱r ni Yecu, ce̱tnikɛ kɛ.” <br />
12Kä cu duɔl kɛɛliw biɛt, kä liɛŋkɛ ruac Bar-na-bäth kɛnɛ Puɔl min latkɛ nyuuthni kɛnɛ ti ga̱ykɛ naath tëë ci Kuoth kɛ la̱t kɛ kɛ rɛy Juri. 13Mëë cikɛ thuɔ̱k kɛ ruac, cu Je-mɛth ruac wëë i̱, “Dämaari, liɛŋɛ ɣä. 14Ci Thay-mɔn ɛ la̱r yɛ ɛn ɣöö ci Kuoth Jur nhɔk i̱di kɛ nhiam, kɛ ɣöö bɛ rɔɔdɛ kuëny naath rɛydiɛn kɛ kui̱ cio̱tädɛ. 15Kä nɛmɛ cɛ mat kɛ ruaacni göökni ce̱tkɛ mi ca gɔ̱r i̱, <br />
16 # 15:16-18 A-mɔth 9:11-12. ‘Kɛ kɔr kä mɛmɛ, ɣän bä luny jɔk, <br />
kä bä dhɔr Dee-bid in ci tɛɛth <br />
nyɔk kɛ cuɔ̱ŋ, <br />
bä gua̱th tin ci da̱k nyɔk <br />
kɛ lätni, <br />
kä bä jɛ jiac nhial, <br />
17kɛ ɣöö bi nɛy tin kɔ̱kiɛn, <br />
Kuäär ni Kuoth go̱r, <br />
amäni Jur diaal tin cɔalkɛ <br />
kɛ ciötdä. <br />
Nɛmɛ laarɛ Kuäär ni Kuoth, <br />
min bi jɛ jakä tuɔɔk. <br />
18Kä kɛn ŋɔaani ti̱ti̱ diaal <br />
ŋa̱ckɛ kɛ ni wal.’ <br />
19Kɛ kui̱ ɛmɔ ca̱rä pa̱ny ɛ ɣöö /canɛ Jur tin ca rɔ̱ riet Kuoth bi jut, 20kä duundɛ ɣöö banɛ kɛ gɔ̱a̱r warɛgak ɛn ɣöö bikɛ rɔ̱ guɔk kä ca thöp kuth jiɛn, kɛnɛ ciaŋ riäärä kä /cikɛ mi ca dɛc bi cam amäni riɛm. 21Kɛ ɣöö kä ri̱c tëë wal cua ŋuɔ̱t Muthɛ ŋi̱eec rɛy naath, kɛ ɣöö kuɛ̈nkɛ kɛ cäŋ lɔ̱ŋni diaal gua̱thni palä ji̱ Juudh.” <br />
Warɛgak mi ca jäkä Jur tin ŋa̱th <br />
22Kä cu jaak Yecu kɛnɛ di̱t ji̱ dueel Kuɔth diaal jɛ mat ɛn ɣöö bikɛ naath kuany rɛydiɛn ti ba jäk kä Ɛ̈n-ti-ɔk kɛɛl kɛ Puɔl kɛnɛ Bar-na-bäth. Cukɛ Ju-däth mi cɔal i̱ Bar-tha-bath kɛnɛ Thay-läth ti la di̱t rɛy dämani, 23cua warɛgak ɛmɛ jak kɛ kɛ i̱, “Kɔn dämuɔɔri rɛy Kritho, tin la jaak kɛ di̱t, nërkɔ yɛ, yɛn dämaari tin la Jur kɛ di̱eth tin te kä Ɛ̈n-ti-ɔk, kɛnɛ Thi-ri-ya kɛ Thi-li-cia. 24Kɔn cakɔ jɛ liŋ ɛn ɣöö ci tha̱a̱ŋ nath kä kɔ yɛ wä jut kɛ rieet ti ŋuan, kä nyuɔnkɛ wuɔ̱thkun, kɛn thilɛ ruac mi cakɔ la̱t kɛ. 25Kɔn cakɔ jɛ mat kɔn diaal ɛn ɣöö bakɔ wutni kuany kä ja̱kɛ kɛ kä yɛ kɛɛl kɛ Bar-na-bäth kɛnɛ Puɔl tin la mäthnikɔ tin gɔw. 26Kɛn wutni tin ca tëkdiɛn thöp kɛ kui̱ Kua̱ran ni Yecu Kritho. 27Kɛ kui̱ ɛmɔ cakɔ Ju-däth kɛnɛ Thay-läth ja̱k, tin kɛn pua̱nykiɛn ba yɛ la̱t ŋɔaani ti̱ti̱ kɛ thokdiɛn. 28Ci Yiëë in Gɔaa in Rɛl Rɔ kɛ kɔn lat kɛ ɣöö thilɛ riɛk mi ba la̱th wi̱i̱dun, bia la̱t ni ti̱ti̱, 29ɛ ɣöö cia bi mi̱th kä tin ca na̱k kuth baaŋ, kɛnɛ riɛm, kɛnɛ tin ca dɛc, kɛ ciaaŋ riäärä. Mi wiaa rɔ̱ wä tit kä kɛn ti̱ti̱ bia gɔw. Kua tekɛ mal.” <br />
30Kä cua kɛ jakä wä, cukɛ wä kä Ɛ̈n-ti-ɔk. Kä mëë cikɛ ji̱ ŋäthä dol kɛɛl, cukɛ warɛgak thöp. 31Kä mëë cikɛ jɛ kuɛn cu lo̱ckiɛn tɛɛth kɛ ruac comä. 32Kä cu Ju-däth kɛnɛ Thay-läth tin la göök, cukɛ dämani com, kä cukɛ kɛ bum kɛ rieet ti ŋuan. 33Kɛ kɔr kä mëë cikɛ te wi̱ni, cua kɛ ja̱k kɛ mal ɛ dämani rɛy Kritho, lunydiɛn kä nɛy tëë ja̱kɛ kɛ. [ 34Kä cu Thay-läth ɛ car ɛn ɣöö bɛ duɔth.]#15:34 Tha̱a̱ŋ buɔkni tëë wal cikɛ käth kä 34 mat thi̱n. 35Kä cu Puɔl kɛnɛ Bar-na-bäth duɔth kä Ɛ̈n-ti-ɔk, kɛ nɛy kɔ̱kiɛn ti ŋuan cukɛ naath ŋi̱eec kä latkɛ ruac Kua̱r ni Yecu. <br />
Däk Puɔl piny kɛnɛ Bar-na-bäth <br />
36Kä kɛ kɔr ni̱ni cu Puɔl Bar-na-bäth jiök i̱, “Bër, kuanɛ loc jɔk, ban dämanikɔn wä gui̱l rɛy wi̱i̱ni diaal tëë can ruac Kua̱r ni Yecu lat thi̱n, kä banɛ ta̱a̱diɛn wä nɛn.” 37Kä cu Bar-na-bäth jɛ go̱r ɛn ɣöö bikɛ Jɔ̱ɔ̱n in cɔal i̱ Mak naŋ kɛ kɛ kɛɛl. 38Kä cu Puɔl ɛ lar ɛn ɣöö /cikɛ ram mi cikɛ ba̱ny kä Pam-pi-lia bi naŋ kɛɛl kɛ kɛ, kä /ken wä lät kɛ kɛ kɛɛl. 39Kä cu kamdiɛn tekɛ gak a cukɛ rɔ̱ da̱a̱k. Cu Bar-na-bäth Mak naŋ kɛ jɛ kɛɛl, cuɛ wä kä Ki-ti-yim kɛ riey. 40Kä cu Puɔl Thay-läth mɛk, kä cuɛ jiɛɛn, kä cu ji̱ ŋäthä ɛ la̱th rɛy puthä Kua̱r ni Yecu. 41Kä cuɛ wä kä Thi-ri-ya kɛnɛ Thi-li-cia, bumɛ duël Kuɔth. <br />
<h3><a href="act chapter.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth </a></h3>
<br />
</body>
</html>
