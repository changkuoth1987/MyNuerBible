<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
<p>1 <br />
  Jiath lɔaac Jɛ-ru-tha-lɛm <br />
  1Ɛŋu ci Jɛ-ru-tha-lɛm ku duɔth <br />
  nikä rɔa i̱ nɛmɛ, <br />
  ɛn wec in ci thia̱ŋ kɛ naath! <br />
  Jɛn ce̱tdɛ nikɛ ciek jɔkä <br />
  mi ca kɔŋ luɔ̱th! <br />
  Mi ci kɔŋ ruëc kä täämɛ <br />
  ruackɛ jɛ ni go̱lä <br />
  ala kuany. <br />
  2Cɛ wiee ɛlɔ̱ŋ kɛ wäär, <br />
  a te mer ni waaŋdɛ. <br />
  Kä thilɛ ram mi ci lɔcdɛ <br />
  jak kä tɛth rɛy mäthnikɛ. <br />
  Ca kɔak ni jɛ ɛ mäthnikɛ diaal, <br />
  kä ci ka ji̱ tɛ̈rɛ. <br />
  3Kä kɛ ciaŋ mi jiäk <br />
  kɛ la̱t mi bɛc bɛc, <br />
  ca Juda naŋ ɛla pɛ̈c. <br />
  Ɛn täämɛ cieŋɛ rɛy dööri, <br />
  kä thilɛ jɛ gua̱a̱th. <br />
  Ca jɛ göl däär ɛ ji̱ tɛ̈rɛ, <br />
  kä thilɛ gua̱a̱th mi <br />
  lenyɛ rɔ thi̱n. <br />
  4Kä duɔ̱p Dha-yɔn pärkɛ, <br />
  kɛ ɣöö thilɛ nɛy ti bëë <br />
  palä kɛ cäŋ lɔ̱ŋä. <br />
  Kä thuk rɛ̈knikɛ diaal tekɛ lɔrä, <br />
  ku bööth palädɛ <br />
  lɛ ruac ca̱a̱r. <br />
  Kä ci nyieekɛ lɔcdiɛn jiath, <br />
  kä jɛn puɔ̱nydɛ <br />
  cɛ cuuc ɛlɔ̱ŋ. <br />
  5Kä ci te ni ji̱ tɛ̈rɛ kɛ buɔ̱m, <br />
  kɛ ɣöö ci Kuoth Nhial jɛ <br />
  jak kä cuc, <br />
  kɛ ŋuan dueerikɛ. <br />
  Ca gaatkɛ naŋ ala pɛ̈ɛ̈c <br />
  ɛ ji̱ tɛ̈rɛ. <br />
  6Kä ci ria̱ŋ Dha-yɔn <br />
  jiɛɛn kɛɛliw. <br />
  Ci bööthkɛ diaal ce̱tnikɛ <br />
  thi̱i̱l ti thil wal, <br />
  ti barkɛ rɔ̱ nhiam raam mi jooc kɛ. <br />
  7Kä cu Jɛ-ru-tha-lɛm nyinkɛ, <br />
  diaal tëë wal tim kɛ ni̱n <br />
  rikädɛ kɛnɛ ni̱n cucädɛ, <br />
  mëë ci nɛɛkɛ pɛn tetni ji̱ tɛ̈rɛ, <br />
  kä thilɛ ram mi luäk jɛ. <br />
  Kä cua jɛ dɔl ɛ ji̱ tɛ̈rɛ, <br />
  kɛ kui̱ däkädɛ. <br />
  8Jɛ-ru-tha-lɛm cɛ duer <br />
  mi di̱i̱t la̱t, <br />
  kɛ kui̱c ɛmɔ cɛ jiääk. <br />
  Kä ca lo̱k ɛ nɛy diaal tëë <br />
  luɔ̱thkɛ jɛ, <br />
  kɛ ɣöö ca ŋa̱c ɛn ɣöö thilɛ <br />
  ram mi luäk jɛ. <br />
  Kä jɛn puɔ̱nydɛ cɛ nuään <br />
  a cɛ wi̱cdɛ riet ni dɔɔr. <br />
  9Kä cua jiääkdɛ nɛn, <br />
  kä /kenɛ ca̱r kɛ kui̱ däkädɛ. <br />
  Kɛ kui̱c ɛmɔ cuɛ da̱k ɛlɔ̱ŋ, <br />
  kä thilɛ ram mi dee lɔcdɛ <br />
  jak kä gɔaa. <br />
  “Ɣa Kuoth Nhial nɛn riɛkdä, <br />
  kɛ ɣöö ci ji̱ tɛ̈rä ɣä joc!” <br />
  10Kä ca kuakɛ diaal tin gɔw <br />
  ka̱n ɛ ji̱ tɛ̈rɛ. <br />
  Kä cuɛ nɛy ti thil Kuoth nɛn <br />
  wäkɛ luaak Kuɔthdɛ, <br />
  guäth in ci Kuoth Nhial jɛ yac <br />
  ɛn ɣöö cikɛ bi wä thi̱n. <br />
  11Ci ji̱kɛ diaal nuään kɛ go̱r <br />
  kä mi camkɛ, <br />
  kɔk kɛn kuakiɛn mi̱eth, <br />
  kɛ ɣöö bikɛ tëk. <br />
  “Guicä lö Kuoth Nhial, <br />
  ca ɣä lo̱k.” <br />
  12“Ɛn nɛmɛ thilɛ mi lotdɛ <br />
  kä yɛn nɛy ti jäl tɔ̱? <br />
  Mëtdɛ jɛ guic bɛ, <br />
  mi tëë kɛ ram mi ci cuuc <br />
  ce̱tkɛ cuɔ̱c, <br />
  rikä mi tekɛ ɣä mi, <br />
  kɛ cäŋ gaak Kuɔth? <br />
  13“Cɛ mac ja̱k ni nhial, <br />
  cɛ räth ni rɛy cɔ̱ɔ̱nikä. <br />
  Kä cɛ cambak yuɔr ciöknikä, <br />
  kä cɛ ɣä luɔ̱c jɔk. <br />
  Cɛ ɣä ba̱ny piny baaŋ, <br />
  rɛy bɛcä mi thil pek. <br />
  14“Kä guicɛ dueerkä, <br />
  kä cɛ kɛ ruɔl guäth kɛl, <br />
  kä cuɛ kɛ la̱th ŋuääkdä, <br />
  kä cuɛ buɔ̱mdä cu <br />
  jak kä thil. <br />
  Ci Kuäär ni Kuoth ɣä ka̱m ji̱ tɛ̈rä, <br />
  tin thilɛ mi dëë luäŋ kä kɛ. <br />
  15“Ci Kuäär ni Kuoth ji̱ rɛ̈mdä <br />
  diaal lo̱k, <br />
  kä cuɛ cio̱li ɣä rɛm ti ba <br />
  ŋuɛ̈tnikä ben näk. <br />
  Cuɛ nɛɛkä nor ce̱tnikɛ bɛl <br />
  ti gua̱rkɛ ɣän nya Juda. <br />
  16“Kɛ kui̱c ɛmɔ cua̱ wiee, <br />
  a bi wäŋkä thia̱ŋ kɛ mer. <br />
  Kɛ ɣöö thilɛ ram mi thia̱k, <br />
  mi dee lɔcdä jak kä gɔaa, <br />
  mi dee ɣä com kɛ ɣöö dëë buɔ̱m. <br />
  Ci gaatkä ria̱r kɛ ɣöö ca ɣä <br />
  puɔ̱t ɛ gua̱n tɛ̈r.” <br />
  17Dha-yɔn cɛ tetkɛ riny, <br />
  duuŋdɛ ɣöö cuɛ thil ram <br />
  mi cu jɛ luäk. <br />
  Kɛ ɣöö ci Kuoth Nhial jɛ lar <br />
  ɛn ɣöö bi ji̱ thieekä <br />
  Je-kɔb a ji̱ tɛ̈rɛ. <br />
  Cu Jɛ-ru-tha-lɛm a mi <br />
  jiääk rɛydiɛn. <br />
  18“Te Kuoth Nhial kɛ cuɔ̱ɔ̱ŋ, <br />
  kɛ ɣöö cä ruacdɛ lo̱k. <br />
  Kä liɛŋɛ jɛ yɛn nɛy diaal, <br />
  guɛcɛ cuɔ̱cdä. <br />
  Ca ŋuɛ̈tni wutni kä kɛnɛ <br />
  nyieekä naŋ ala pɛ̈ɛ̈c. <br />
  19“Kä cua̱ mäthnikä cɔl, <br />
  duuŋdɛ ɣöö cukɛ mɛ̈t ni ɣä. <br />
  A ci bööth palädä kɛnɛ di̱t <br />
  li̱w rɛy wec, <br />
  kɛ go̱r mi̱eth mi dee kɛ bum. <br />
  20“Kä nɛnɛ Kuoth Nhial <br />
  ta̱a̱kɛ riɛk, <br />
  ŋɛɛrɛ jicdä, <br />
  kä lɔcdä jiɛthɛ rɛydä, <br />
  kɛ ɣöö cä duer mi di̱i̱t la̱t. <br />
  Na̱kɛ naath duɔ̱pni, <br />
  kä li̱w naath rɛy duëli. <br />
  21“Liŋ naath ŋëpdä, <br />
  duuŋdɛ ɣöö thilɛ ram mi <br />
  jak lɔcdä kä gɔaa. <br />
  Ji̱ tɛ̈rä diaal ca riɛkdä liŋ, <br />
  kulɛ tɛɛth ni lo̱ckiɛn <br />
  kɛ min ci lät kä ɣä. <br />
  No̱o̱ŋni cäŋ ëë ci lar, <br />
  a bikɛ lɛ cuuc ce̱tkɛ ɣä. <br />
  22“Lat dueerkiɛn diaal nhiamdu, <br />
  kä duäckɛ ce̱tkɛ min <br />
  ci ɣä duäc, <br />
  kɛ kui̱ dueerikä diaal. <br />
  Kɛ ɣöö cä ŋëp ɛlɔ̱ŋ <br />
kä jiɛth lɔcdä.” </p>
<h3><a href="lam chapters.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth</a></h3>
<p><br />
</p>
</body>
</html>
