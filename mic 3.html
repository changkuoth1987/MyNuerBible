<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
3 <br />
Kueth Mikaa kɛ bööth I-thɛ-rɛl <br />
1Kä cua wee, <br />
“Liɛŋɛ jɛ yɛn bööth ji̱ Je-kɔb <br />
kɛ yɛn ruëëc I-thɛ-rɛl! <br />
/Cɛ gɔaa ɛn ɣöö bia cuɔ̱ŋ ŋa̱c? <br />
2Yɛn nɛy tin lökɛ mi gɔaa <br />
kä nhɔakɛ ni min jiääk, <br />
yɛn tin yɔatdɛ guɔ̱p nɛɛnikä, <br />
kä jiarɛ ri̱ŋdiɛn jɔk <br />
cɔ̱ɔ̱nikiɛn. <br />
3Yɛn nɛy tin camɛ ri̱ŋ nɛɛnikä, <br />
kä jiaŋɛ guɔ̱pdiɛn, kä tölɛ <br />
cɔ̱wkiɛn, <br />
kä jɔapɛ kɛ ce̱tkɛ ri̱ŋ mi <br />
la̱thkɛ rɛy dhar, <br />
kɛnɛ ri̱ŋ mi kɛ̈lkɛ kɛ thac.” <br />
4Ɛ jɛn bikɛ Kuoth Nhial ro̱l, <br />
duundɛ ɣöö /cɛkɛ bi liŋ. <br />
Ɛn guäth ɛmɔ bɛ rɔ tɛ̱̈ɛ̱̈ kɛ kɛ, <br />
kɛ ɣöö jiäk lätkiɛn. <br />
5Kä nɛmɛ ɛ min ci Kuoth Nhial <br />
ɛ lar kɛ kui̱ göökni tin ca <br />
nɛɛkä jak kä bath, <br />
tin wee “Ɛ mal” <br />
kɛ nɛy tin mockɛ mi̱eth. <br />
Kä lat kɛn ni ko̱r kɛ nɛy tin <br />
/kenkɛ moc mi̱eth. <br />
6Kɛ kui̱c ɛmɔ bi wäär ben <br />
kä yɛ a /cia nɛn, <br />
kä bi muth ben kä yɛ a <br />
thilɛ mi nyoothɛ. <br />
Kä bi cäŋ kony kɛ kui̱ göökni, <br />
kä bi cäŋdäär cual <br />
kɛ kui̱diɛn. <br />
7Kä bi ti̱t lɔcdiɛn jiääk, <br />
kä bi nɛy tin markɛ ŋɔak pöc, <br />
bi kɛn diaal thukiɛn lëk thi̱n, <br />
kɛ ɣöö thilɛ mi luc <br />
Kuoth ɛ kɛ. <br />
8Kä kɛ kui̱dä, ɣän cä thia̱ŋ <br />
kɛ buɔ̱m, <br />
yieekä Kuɔth Nhial, <br />
amäni thuɔ̱k kɛnɛ cuɔ̱ɔ̱ŋ, <br />
kɛ ɣöö bä ji̱ I-thɛ-rɛl <br />
ben la̱r dueerkiɛn. <br />
9Liɛŋɛ nɛmɛ yɛn bööth <br />
ji̱ Je-kɔb, <br />
kɛ yɛn ruëëc ji̱ I-thɛ-rɛl, <br />
tin ci thuɔ̱k yia̱r, kä ci cuŋ <br />
diaal bath, <br />
10tin ci Dha-yɔn täth kɛ rim <br />
nɛɛni tin cia näk <br />
kä cia Jɛ-ru-tha-lɛm la̱t kɛ dueer. <br />
11Kä lat bööthkɛ luk kɛ kök, <br />
kä ŋi̱i̱c bööth palädɛ naath <br />
kɛ kök, <br />
kä lat göökɛ nyuuthni kɛ yio̱w, <br />
kä lat kɛnɛ i̱, “Te Kuoth Nhial <br />
kɛɛl kɛ kɛ, <br />
thilɛ riɛk mi bi ben kä nɛy.” <br />
12Kɛ kui̱dun, bä Dha-yɔn pur <br />
ce̱tkɛ kak, <br />
kä bi Jɛ-ru-tha-lɛm a di̱r nyueeyni. <br />
Kä bi luak pa̱a̱m do̱ny kɛ rup. <br />
<h3><a href="mic chapters.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth</a></h3>
<br />
</body>
</html>
