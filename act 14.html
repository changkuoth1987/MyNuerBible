<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
14 <br />
Puɔl kɛnɛ Bar-na-bäth kä Ay-ko-niäm <br />
1Kä cu mi ce̱tkɛ nɔmɔ tuɔɔk kä Ay-ko-niäm, cu Puɔl kɛnɛ Bar-na-bäth wä guäth dolä ji̱ Juudh, cukɛ ruac agɔaa a cu nɛy ti ŋuan kä ji̱ Juudh kɛnɛ Jur ŋa̱th. 2Kä duundɛ ɣöö cu ji̱ Juudh tin thil ŋa̱th Juri jakä kac nhial, a cukɛ rɔ̱ luɔ̱c ji̱ ŋäthä. 3Kä ɛnɔ cukɛ jääny ɛn wi̱ni kɛ gua̱a̱th mi bäär, ruackɛ kɛ lo̱c ti bum kɛ kui̱ Kua̱r ni Yecu, mëë cu nëndɛ nyoth kɛ kui̱ ruac puthädɛ ɛn ɣöö ɛ thuɔ̱k, kɛ kämdɛ kɛ lua̱ŋ mi la̱tkɛ nyuuthni kɛnɛ ti ga̱ykɛ naath. 4Kä cu ji̱ wec rɔ̱ da̱a̱k. Cu tha̱a̱ŋ nath rɔ̱ ma̱t ji̱ Juudh, kä cu tha̱a̱ŋkiɛn rɔ̱ ma̱t jaak Yecu. 5Mëë ca jɛ ɣɔ̱n ɛ Jur, kɛnɛ ji̱ Juudh kɛɛl kɛ kua̱rkiɛn, ɛn ɣöö bikɛ jaak yak kä bakɛ bök kɛ pääm. 6Mëë ca jɛ mir ɛ jaak, cukɛ rɔ̱ bar kä Lith-tɛ-ra, kɛnɛ Dɛr-bi wi̱i̱ tin te ro̱o̱l Lay-ko-nia, kɛnɛ wi̱i̱ tin thia̱k. 7Kä cukɛ thuk ti gɔw kɛ kui̱ Yecu lat ɛn wi̱ni. <br />
Puɔl kɛnɛ Bar-na-bäth kä Lith-tɛ-ra kɛnɛ Dɛr-bi <br />
8Täämɛ, tëëkɛ wut kä Lith-tɛ-ra mi te nyuurä mi /ken met ja̱l kɛ ciökɛ kɛ ɣöö ɛ duäny ni mëë dapkɛ jɛ. 9Cuɛ Puɔl liŋ mëë ruacɛ. Kä cu Puɔl ɛ di̱el guec, cuɛ jɛ nɛnɛ ɛn ɣöö tëëkɛ ŋa̱th mi dee jɛ jak kä gɔaa, 10cuɛ ruac kɛ jɔw mi di̱i̱t i̱, “Jiec ni rɔ cuɔ̱ŋ kɛ ciöku.” Cuɛ rɔ yuɔr nhial kä cuɛ ja̱l. 11Mëë ci buɔ̱n min ca la̱t ɛ Puɔl nɛn, cukɛ rɔal kɛ thokdiɛn, thok ji̱ Lay-ko-nia i̱, “Ci kuth ben piny kä kɔn ce̱tkɛ ta̱a̱ nath.” 12Cukɛ Bar-na-bäth cɔl i̱ Dhuth, kä cua Puɔl cɔl, i̱ Ɣer-miith kɛ ɣöö ɛ jɛn kuäär ruac. 13Kä cu bo̱o̱th palä Dhuth, min te luaak palädɛ raar wec, cuɛ thääk kɛnɛ gaakni jiɛn nööŋ thok thiek, kä go̱rɛ ɣöö bɛ muc thöp kɛɛl kɛnɛ buɔ̱n. 14Kä mëë ci Bar-na-bäth kɛnɛ Puɔl tin la jaak Yecu ɛ liŋ, cukɛ bieynikiɛn rɛ̈t, kä cukɛ rɔ̱ yuɔ̱th raar wäkɛ rɛy bunä, rɔalkɛ i̱, 15#14:15 Ɣöth 20:11.“Mäthnikɔ, ɛŋu lät yɛn mɛmɛ ɔ? Kɔn lapkɔ naath ce̱tkɛ yɛ, kä nöŋkɔ ni yɛ thuk ti gɔw, kɛ ɣöö bia rɔ̱ ri̱t kä kɛn ti thil luɔt ti, bia rɔ̱ riet Kuoth in tëk, min ci nhial kɛnɛ piny cak kɛ bar kɛ ŋɔaani diaal tin te rɛydiɛn. 16Kä ri̱c tëë kɔn cu Kuoth döör diaal pa̱l ɣöö bikɛ cieŋ kɛ ciaaŋdiɛn. 17Kä jɛn ni ciaŋ la nyoothɛ ta̱a̱dɛ thi̱n kɛ lätni kä mi gɔaa. Cɛ yɛ moc nhiaal ni puɔ̱ɔ̱rä kɛnɛ bɛl kɛ gua̱a̱thdiɛn. Cɛ yɛ moc kɛ ria̱ŋ, kä cɛ lo̱ckun thiäŋ kɛ tɛ̈th lɔaac.” 18Kä kɛ rieet ti̱ti̱ cu jaak naath luäŋ a bum kä tho̱pdiɛn muc. <br />
19Cu ji̱ Juudh ben kä Ɛ̈n-ti-ɔk, kɛnɛ Ay-ko-niäm, kä cukɛ naath com. Kä cukɛ Puɔl bök kɛ pääm, kä cukɛ jɛ yɔ̱a̱c raar rɛy wec, ŋa̱ckɛ ni ɣöö cɛ li̱w. 20Kä mëë ci ji̱ kɔaar Yecu jɛ go̱l, cuɛ rɔ jiɛc kä cuɛ loc rɛy wec. Mëë ruɔ̱ndɛ cuɛ wä kä Dɛr-bi kɛnɛ Bar-na-bäth kɛɛl. <br />
Loc jaakni kä Ɛ̈n-ti-ɔk kä Thi-ri-ya <br />
21Mëë cikɛ thuk ti gɔw kɛ kui̱ Yecu la̱t ji̱ wec ɛmɔ, kä cikɛ nɛy ti ŋuan jakä ji̱ kɔaar Yecu, cukɛ loc kä Lith-tɛ-ra kɛnɛ Ay-ko-niäm, kɛ Ɛ̈n-ti-ɔk. 22Ɛn wi̱ni cukɛ ji̱ kɔaar Yecu bum, kä cuɛ kɛ com kɛ ɣöö bikɛ wä nhiam rɛy ŋäthä, wäkɛ i̱, “Ɛ ciaaŋ jiääk ɛn ni̱n banɛ wä rɛy kuäärä Kuɔth kɛ jɛ.” 23Kä kɛ kɔr kä mëë cikɛ kɛ kuëny bööth rɛy luekni Kuɔth diaal, kɛ pal kɛnɛ thëk mi̱thni, cukɛ kɛ kuëŋ tetdä Kua̱r ni Kuoth in ci kɛn ɛ ŋäth. <br />
24Kä cukɛ rët kɛ Pi-thi-dia, kä cukɛ ben kä Pam-pi-lia. 25Kä mëë cikɛ ruac Yecu lat kä Per-gä, cukɛ rɔ̱ luɔ̱ŋ kä A-ta-lia. 26Kä ɛn wi̱ni cukɛ ben kä Ɛ̈n-ti-ɔk kɛ riey, guäth ëë ca kɛ ka̱m puɔ̱th baaŋ Kuɔth kɛ kui̱ la̱t in ci kɛn ɛ thuk. 27Mëë cikɛ cop, cukɛ ji̱ duëël Kuɔth rol, kä cukɛ kɛ la̱t ŋɔaani diaal tëë ci Kuoth kɛ la̱t kɛ kɛ, kɛnɛ ɣöö cɛ duɔ̱ɔ̱p ŋäthä lɛp kɛ kui̱ Juri. 28Kä cukɛ te ɛn wi̱ni kɛɛl kɛ ji̱ kɔaar Yecu kɛ ni̱n. <br />
<h3><a href="act chapter.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth </a></h3>
<br />
</body>
</html>
