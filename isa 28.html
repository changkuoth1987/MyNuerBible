<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
28 <br />
Luek Kuäärä kuec caam <br />
1Riɛk akɛ kuäär I-thɛ-rɛl. <br />
Gɔɔydɛ thukɛ ce̱tkɛ gɔɔy <br />
kumä gaakni juaacni ti <br />
te wi̱i̱ bööthnikɛ tin <br />
yɔ̱a̱ŋ kɔaaŋni. <br />
Kä ca kuɔ̱mni gaakni <br />
juaacni la̱th ni liakä, <br />
kä cikɛ cuath kɛ <br />
mi̱th ti gɔw, <br />
a tekɛ ni tɔ̱ɔ̱cä kɛ <br />
yɔ̱ŋ kɔŋä. <br />
2Kä nɛnɛ, <br />
Kuäär tëë kɛ ram mi bum, <br />
ce̱tdɛ nikɛ ruɔth kɛnɛ <br />
jiɔam mi bum, <br />
ce̱tdɛ nikɛ nyɔc mi cään, <br />
bɛ wec ɛmɔ kuɛr ni piny. <br />
3Ɛ kum kuäärä yɔ̱a̱ŋ kɔaaŋni <br />
ji̱ Ɛ-pa-rim, <br />
ba jɛ dɔany nikɛ cio̱o̱k. <br />
4Bi gɔɔy liakä bööthni <br />
ti̱ti̱ thuɔ̱k, <br />
bɛ jiɛn ce̱tnikɛ dɛy <br />
ŋɔ̱a̱p tin nhiam, <br />
tin la camkɛ <br />
mɔ cikɛ ciɛkɔ. <br />
5Ɛn cäŋ ɛmɔ, <br />
bi Kuoth Nhial in la <br />
Ruey Ɣɔaa a wuɔ̱t <br />
kumä kuäärä, <br />
bɛ la tik wutdä mi gɔaa, <br />
kä duɔth nɛɛnikɛ. <br />
6Kä bɛ la yiëë thukä <br />
kä ram mi lat thuɔ̱k, <br />
kä bɛ la buɔ̱m kä nɛy tin <br />
ba ko̱r ben loc ni <br />
puɔ̱ɔ̱ny wec. <br />
Luek kɛnɛ läär kɛ kui̱ Jɛ-ru-tha-lɛm <br />
7Kä nɛy ti̱ti̱ bä <br />
ria̱th kɛn kɛ yɔ̱ŋ kɔaŋ, <br />
kɛn cikɛ yɔ̱ŋ kɛ kɔaŋ in ca̱r, <br />
bo̱o̱th palä kɛnɛ gök <br />
ria̱thkɛ kɛ yɔ̱ŋ kɔaŋ, <br />
cɛ wuɔ̱thkiɛn yi̱c kɛ kɔaŋ, <br />
cikɛ yɔ̱ŋ kɛ kɔaŋ in ca̱r, <br />
la gök a lat ni nyuuth <br />
mi duer, <br />
kä lat bo̱o̱th palä ni <br />
ŋuk ruac mi duer. <br />
8Thiäŋ ni wuɔ̱th tharbëtni <br />
diaal kɛ ŋök, <br />
thilɛ gua̱a̱th mi thil ŋök. <br />
9“Ɛŋa mi bɛ nyuɔ̱th <br />
kɛ ŋäc ŋɔaani, <br />
kä ɛŋa mi bɛ la̱t ruac? <br />
Bɛ ŋi̱eec ni gaat tin dööth, <br />
gaat tin pay woc thiin? <br />
10Kɛ ɣöö bɛ kɛ ŋi̱eec <br />
riet kɛnɛ riet, <br />
kɛ ber kɛnɛ ber, <br />
kɛ ŋi̱i̱c kɛnɛ ŋi̱i̱c.” <br />
11Mi go̱o̱ri ɣöö bi ɣä liŋ, <br />
kɛ thuk juri kɛnɛ lëëpkiɛn, <br />
bi Kuoth Nhial ruac <br />
kɛ kɛn nɛy ti̱ti̱, <br />
12nɛy tëë cɛ jiök i̱, <br />
“Gua̱a̱th ɛmɛ ɛ gua̱a̱th lɔ̱ŋä, <br />
jakni ram mi cuc kä lɔ̱ŋ, <br />
kɛ ɣöö ɛ gua̱a̱th päl pinydä”, <br />
duundɛ ɣöö /ken kɛ jɛ liŋ. <br />
13Kɛ kui̱c ɛmɔ <br />
bi ŋi̱i̱c Kuɔth Nhial <br />
kɛ kɛ a ɣöö, <br />
bɛ kɛ ŋi̱eec riet kɛ riet, <br />
ber kɛ ber, <br />
ŋi̱i̱c kɛ ŋi̱i̱c, <br />
dɔ̱ŋ ɛ jɛn bikɛ wä <br />
a bikɛ tɛth jɔk ɔ, <br />
a bikɛ rɔ moc kɛ buɔ̱t <br />
a bakɛ käp. <br />
14Kɛ kui̱c ɛmɔ liɛŋɛ ruac <br />
Kuɔth Nhial yɛn ji̱ liakä <br />
tin ruacɛ nɛy ti̱ti̱ <br />
kä Jɛ-ru-tha-lɛm! <br />
15Kɛ ɣöö ci yɛn wee i̱, <br />
“Cakɔ ruac kɛ lia̱a̱, <br />
cakɔ ruac lat kɛ kɔ̱a̱k kunyä, <br />
mi wä nyɔc mi däk naath wä ben, <br />
/cɛ kɔ bi met guëër, <br />
kɛ ɣöö cakɔ kac jak kä gääŋda, <br />
kä mɛ̈ɛ̈t ɛ jɛn duela.” <br />
16Kɛ kui̱c ɛmɔ cu Kuäär ni Kuoth <br />
wee i̱, <br />
“Nɛnɛ, ɣän la̱thä päm <br />
kä Dha-yɔn ala tuk, <br />
päm mi ca ɣɔ̱ɔ̱nä, <br />
ɛ päm gɔŋtɔtdä mi gɔaa mi la <br />
duŋ tukä mi lɛy lɛy. <br />
‘Kä ram ɔ bi jɛ ŋäth ɔ <br />
/cɛ bi ga̱a̱c.’ <br />
17Ɣän bä thuɔ̱k jak kä <br />
ce̱tkɛ dep thëm, <br />
kä bä cuɔ̱ɔ̱ŋ jak kä cuŋ <br />
ce̱tkɛ theem ta̱th duëli, <br />
kä bi nhiaal guiiyni duel <br />
kacädu lɔk, <br />
kä bi pi̱w duel <br />
ciɛŋädu muɔy.” <br />
18Bi mat ruacdu kɛ lia̱a̱ cu thil, <br />
kä ci mat ruacdu <br />
yɛnɛ kɔ̱a̱k kunyä <br />
bi lɛ te thi̱n, <br />
mi wä da̱k wä ben, <br />
bɛ ji̱ cu dua̱c ni piny. <br />
19Ce̱tnikɛ ben in la bäkɛ jɛ <br />
bɛ ji̱ naŋ, <br />
bɛ la bëë kɛ runwaŋ <br />
kɛnɛ runwaŋ, <br />
kɛ cäŋdäär kɛnɛ wäär <br />
ba bëëkɛ, <br />
bɛ la riɛk mi di̱i̱t <br />
kɛ ŋäc ruac ɛmɛ. <br />
20Dhaŋ bɛ kuɛ̈ɛ̈ ɛlɔ̱ŋ kɛ ɣöö <br />
bi raan tɔ̱ɔ̱c thi̱n, <br />
kä bi pa̱ta̱n ciɛw ɛlɔ̱ŋ <br />
kɛ ɣöö bi raan <br />
rɔ kum kɛ jɛ. <br />
21Kɛ ɣöö bi Kuoth Nhial rɔ jiɛc <br />
ce̱tkɛ mëë cɛ rɔ jiɛc <br />
wi̱i̱ Pa̱a̱m Pɛ-ra-dhim, <br />
bɛ rɔ kap nhial ce̱tkɛ mëë <br />
cɛ la̱t lo̱o̱lä Gib-yon, <br />
kɛ ɣöö bɛ lätkɛ tin ga̱ykɛ <br />
naath la̱t! <br />
Kä bɛ lätkɛ tin kueckɛ la̱t! <br />
22Ku ya̱kdu kɛ naath päl, <br />
kiɛ bi yieendu buɔ̱m, <br />
ɣän cä ruac däkä liŋ <br />
kä Kuäär ni Kuoth in <br />
la Ruey Ɣɔaa, <br />
kɛ kui̱ wec muɔ̱ɔ̱n kɛɛliw. <br />
Pɛl Kuɔth Nhial <br />
23Li̱ŋni, liŋ rietkä, <br />
päli rɔ piny liŋ ruacdä. <br />
24Mɔ pur raan ɔ <br />
la cua̱ pur ni jɛn? <br />
La cua̱ kuec ni jɛn <br />
a bɛ cu to̱k ni piny? <br />
25Mɔ cɛ jɛ ku thuk kɛ kuëc ɔ, <br />
cɛ jɛ kua̱ piithɛ kɛ nanaa <br />
kɛnɛ nyuɔ̱m, <br />
kä bɛ dɛɛr pith kɛ bëër, <br />
kä bɛ bɛl piɛth go̱lä, <br />
kä bɛ kɛ cu moc kɛ key? <br />
26Ci Kuothdɛ jɛ ŋi̱eec, <br />
kä cɛ jɛ nyuɔ̱ɔ̱th <br />
kɛ duɔ̱ɔ̱p in gɔaa. <br />
27/Ca nanaa kɔ̱m kɛ kɔ̱ɔ̱m bɛɛl, <br />
kä /ci thurbil dëë ja̱l <br />
kɛ rɛy nyuɔ̱mä, <br />
duundɛ ɣöö kuɛ̈mkɛ nanaa, <br />
kä kɔ̱a̱mkɛ nyuɔ̱m kɛ kɛɛt. <br />
28La gua̱rkɛ riɔw <br />
kɛ ɣöö ba kuän, <br />
/ca cua̱ gua̱rkɛ ni jɛ <br />
a thil pek, <br />
cäŋ bɛ thurbilɛ jak kä <br />
dɔanykɛ jɛ, <br />
kä jäl jiöŋköörikɛ kɛ rɛydɛ, <br />
/cikɛ jɛ dëë guär. <br />
29Kɛn ti̱ti̱ diaal bäkɛ kä Kuoth <br />
Nhial in la Ruey Ɣɔaa, <br />
tëëkɛ luek mi gääy naath, <br />
kä tëëkɛ pɛl mi gɔaa. <br />
<h3><a href="isa chapters.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth </a></h3>
<br />
</body>
</html>
