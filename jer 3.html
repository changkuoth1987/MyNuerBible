<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
3 <br />
1“Kä mi ci wut ciekdɛ däk <br />
a cɛ jiɛɛn kä jɛ <br />
kä cɛ wa̱a̱ ciek wutdä mi dɔ̱ŋ, <br />
a dee wut rɔ ku nyɔk <br />
kɛ loc kä ciek? <br />
Kä ɛn mun ɛmɔ cɛ dee jiääk ɛlɔ̱ŋ? <br />
Kä ji̱n I-thɛ-rɛl ci tekɛ nhöök <br />
ti ŋuan ce̱tnikɛ ler. <br />
Kä täämɛ go̱o̱ri luny kä ɣä? <br />
Ruac ni ɣän Kuoth Nhial. <br />
2Kä guic wuɔ̱th päämni nhial! <br />
Tëë kɛ gua̱a̱th mi <br />
/keni tɔ̱ɔ̱c thi̱n? <br />
La liipi nhööku ni gëëkni duɔ̱pni <br />
ce̱tnikɛ jalapni ti liɛpkɛ <br />
nɛy ti ba mac rɛy dɔaar. <br />
Ci mun ya̱r kɛ leeru kɛnɛ dueerku. <br />
3Kɛ kui̱c ɛmɔ cɛ thil nhiaal, <br />
kä /ken nhiaal ruëël dɛ̈m. <br />
Kä curi ŋot kapi ni wi̱cdu nhial <br />
ce̱tkɛ ler, <br />
curi jɛ lo̱k ɛn ɣöö bi pöc. <br />
4Kä täämɛ cɔli ɣä i̱, <br />
‘Gua̱di̱n, määth ŋuɛɛtädä. <br />
5A bi ku gaak ni ciaŋ, <br />
ɛ bi gakdu ku te thi̱n <br />
amäni cäŋ kɛl?’ <br />
Kä nɛnɛ, ɛ jɛn ruacdu ɛn nɛmɛ, <br />
kä curi la̱t ni jiäk diaal <br />
tin luäŋi kɛ lätni.” <br />
Bi I-thɛ-rɛl kɛnɛ Juda rɔ̱ ri̱t kä dueer <br />
6Cu Kuoth ruac kɛ ɣä kɛ ni̱n ruëc kua̱r ni Yo-ci-yaa wëë i̱, “Ci min ca la̱t ɛ I-thɛ-rɛl mi thil ŋa̱th nɛn, ɛn ɣöö cɛ wä wuɔ̱thni päämni kɛnɛ thär jiɛn diaal tin tɔ̱ɔ̱c wëë nyin leerä la̱t thi̱n? 7Kä ɣän cua̱ car i̱, ‘Kɛ kɔr kä min cɛ ti̱ti̱ diaal la̱t bɛ ku luny kä ɣä.’ /Kenɛ luny jɔk, kä ci nyiman in thil ŋa̱th ni Juda jɛ nɛn. 8Ci Juda jɛ nɛn ɛn ɣöö cä I-thɛ-rɛl in thil ŋa̱th la̱r da̱k kɛ kui̱ dhömdɛ, kä /ken Juda dual kɛ nɔmɔ, cu wä ni jɛn leerä. 9Kä /cɛ riɛk kɛ ɣöö lätdɛ ce̱tkɛ ler, cuɛ ya̱r ni wec kɛ dhömdɛ kɛ palɛ kɛ kuth päämni kɛnɛ jiɛn. 10Kä cuɛ ŋot bä kɛ kɛn ti̱ti̱ diaal, /ken nyiman in thil ŋa̱th ni Juda luny kä ɣä kɛ lɔcdɛ kɛɛliw, cuɛ pɛl ni rɔ, ruac ni ɣän Kuoth Nhial.” <br />
11Kä cu Kuoth Nhial ruac kɛ ɣä wëë i̱, “I-thɛ-rɛl min thil ŋa̱th, gɔaa ni jɛn kä Juda min thilɛ thuɔ̱k. 12Ji̱n wër lat rieet ti̱ti̱ kui̱ caam, jio̱kni jɛ i̱, <br />
‘Ri̱t rɔ lö I-thɛ-rɛl mi thil ŋa̱th. <br />
Ɣän /cä ji̱ bi guic gaak, <br />
kɛ ɣöö ɛ ɣän ram mi kɔ̱c lɔc. <br />
Ɣän /ci gakdä bi te thi̱n <br />
amäni cäŋ kɛl. <br />
13Ku lɛ ŋa̱c ni dueru kärɔa, <br />
kɛ ɣöö ci rɔ luɔ̱c ɣä, <br />
ɣän Kuoth Nhial ni Kuothdu, <br />
kä ci nhökdu ka̱m kuth kɔ̱kiɛn <br />
thäri jiɛn tin tɔ̱ɔ̱c, <br />
kä /keni ruacdä luɔ̱th. <br />
14Rietdɛ rɔ̱ lö nɛy ti thil ŋa̱th, <br />
kɛ ɣöö ɛ ɣän kuäärun. <br />
Ɣän bä ram kɛl ka̱n wi̱c ɔ kä bä <br />
nɛy da̱ŋ rɛw ka̱n dhɔr ɔ, <br />
kä bä yɛ nööŋ kä Dha-yɔn, <br />
ruac ni ɣän Kuoth Nhial. <br />
15“ ‘Ɣän bä yɛ moc kɛ kua̱r lɔacdä, mi bi yɛ bo̱th kɛ pɛl kɛnɛ ŋäc ŋɔaani. 16Kä mi wä yɛn ŋuan muun, ɛn ni̱ni tɔ̱tɔ̱, thilɛ nɛy ti ba thanduk matdä ruac Kuɔth Nhial lɛ go̱r. /Cɛ bi ben wi̱i̱diɛn, kä /ci kɛn ɛ bi car, kä /ca thanduk matdä ruac mi dɔ̱ŋ bi nyɔk kɛ lätni. 17Ɛn guäth ɛmɔ, ba Jɛ-ru-tha-lɛm cɔli kɔm kuäärä Kuɔth Nhial, kä bi döör diaal rɔ̱ dol thi̱n palkɛ ɣä, kä /cikɛ bi lɛ la̱t ni min caar kɛn ɛ kɛ lo̱ckiɛn. 18Ɛn ni̱ni tɔ̱tɔ̱ bi ji̱ Juda rɔ̱ ma̱t ji̱ I-thɛ-rɛl, kɛɛl bikɛ jiɛɛn ro̱o̱l kuec caam wä kɛ muun ëë cä ka̱m guuri ala duŋdiɛn.’ ” <br />
Pal nɛɛni Kuɔth kɛ kuth jiɛn <br />
19Kä ɣän cua̱ jɛ car i̱, <br />
“Ɣän bä yɛ ciɛŋ <br />
ce̱tkɛ gaatkä, <br />
kä bä yɛ moc kɛ mun mi gɔaa, <br />
gua̱a̱th mi gɔaa ni jɛn <br />
kä gua̱th dööri diaal. <br />
Kä cua̱ ŋa̱c ni ɣöö bi ɣä cɔli, <br />
gua̱a̱r, <br />
kä /ci rɔ bi ri̱t kɔɔrä. <br />
20Kɛ thuɔ̱k curi ce̱tnikɛ ciek <br />
mi thil ŋa̱th kɛ cɔwdɛ, <br />
inɔ bä curi cu thil ŋa̱th <br />
kɛ ɣä lö dhɔr I-thɛ-rɛl, <br />
ruac ni ɣän Kuoth Nhial.” <br />
21Cua lul liŋ wuɔ̱thni päämni, <br />
wiee kɛnɛ liɛp gan I-thɛ-rɛl <br />
kɛ ɣöö /cikɛ dueer lat, <br />
kä ca Kuoth Nhial min la <br />
Kuothdiɛn pa̱l ruëëc. <br />
22“Rietdɛ rɔ̱ lö nɛy ti thil ŋa̱th, <br />
bä yɛ jak ka gɔaa <br />
kä thil ŋäthädun.” <br />
“Kä ɛ puc, bakɔ ben kä ji̱, <br />
kɛ ɣöö ɛ ji̱n Kuoth Nhial <br />
min la Kuothda. <br />
23Kä ɛ puc wi̱c pa̱a̱m thilɛ luäk <br />
mi te thi̱n, <br />
te ni lät ti jiäk thi̱n. <br />
Kä ɛ puc ka̱n I-thɛ-rɛl ɛ Kuoth <br />
Nhial min la Kuothda.” <br />
24“Kä kɛ kui̱ pa̱l kuthni jiɛnä cɛ nyin gua̱a̱ri diaal tëë tekɛ kɛ thuk, detkiɛn kɛ ɣɔ̱ɔ̱kiɛn kɛ dhɔɔlkiɛn nikɛ nyieekiɛn. 25Tɔ̱a̱cnɛ rɛy po̱cädan, kä ɛ kɔn kuɔ̱mkɛ piny ɛ thil luthädan, kɛ ɣöö canɛ Kuoth Nhial min la Kuothdan duer duer, kɔn kɛ gua̱nikɔn, ni ŋuɛɛtädan cu mäni walɛ. Kä /ka̱nɛ ruac Kuɔth Nhial min la Kuothdan luɔ̱th.” <br />
<h3><a href="jer chapters.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth </a></h3>
<br />
</body>
</html>
