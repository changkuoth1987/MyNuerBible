<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
29 <br />
Warɛgak Yir-mɛ-yaa mëë gɔ̱rɛ pɛ̈ɛ̈c <br />
1Ti̱ti̱ kɛ rieet warɛgakä tëë ci gök ni Yir-mɛ-yaa kɛ jäk kä duɔth bööthni pɛ̈ɛ̈cni, kɛnɛ bööth palä kɛ go̱o̱k kɛ nɛy diaal tëë ci Nɛ-bu-kad-nɛ-dhar kɛ naŋ kä Jɛ-ru-tha-lɛm tëë cɛ naŋ kä Bɛ̈-bi-lɔn ala pɛ̈ɛ̈c. 2Kɛ kɔr kä mëë ci Kuäär ni Yɛ-kɔn-ya kɛ man kua̱r kɛ jio̱wni kɛnɛ ruëëc Juda kɛnɛ Jɛ-ru-tha-lɛm kɛ ta̱a̱th kuakni kɛnɛ bel ku thuŋ jiɛɛn kä Jɛ-ru-tha-lɛm. 3Ɛn warɛgak cua jɛ ja̱k kɛ tet Ɛl-athaa gat Ca-pan kɛnɛ Gɛ-mar-yaa gat Ɣil-ki-yaa tëë ca jäk kä Nɛ-bu-kad-nɛ-dhar kuäär Bɛ̈-bi-lɔn ɛ Dhid-ki-yaa kuäär Juda. Cuɛ ruac i̱, 4“Ci Kuoth Nhial in la Ruey Ɣɔaa ni Kuoth I-thɛ-rɛl nɛmɛ lar kɛ kui̱ pɛ̈ɛ̈cni diaal tëë naŋkɛ kä Jɛ-ru-tha-lɛm naŋkɛ kɛ kä Bɛ̈-bi-lɔn ala pɛ̈ɛ̈c jiök i̱, 5‘La̱tdɛ rɔ̱ kä ti̱ec ti bia cieŋ thi̱n, kä piɛthɛ bɛl ti bia cam. 6Kä kuënɛ kɛ män kä dapɛ gaat, kä kuënɛ gaatkun män, kä a nyieekun kuɛ̈nkɛ, kɛ ɣöö bikɛ dap kɛ gaat. Rëpɛ rɔ̱ ɛn wi̱ni, /cuarɛ rɔ̱ jak kä kuiy. 7Kä go̱rɛ mal kɛnɛ ria̱ŋ wec ɛ cä yɛ naŋ thi̱n ɛ ala pɛ̈ɛ̈c. Kä palɛ Kuoth Nhial kɛ kui̱dɛ, kɛ ɣöö mi wëë tekɛ ria̱ŋ bɛ cua̱ jɛn ria̱ŋdun.’ 8Kɛ ɣöö ci Kuoth Nhial jɛ lat ɛn ɣöö, a yɛ /ca kaŋ ɛ göökun kɛnɛ ti̱tkun tin te rɛydun, kä /cuarɛ la̱a̱kiɛn tin läk kɛn kɛ ikä liŋ, 9kɛ ɣöö lät kɛn ni ruac go̱o̱kä mi kac kɛ ciötdä. Ɣän /ka̱n kɛ ja̱k, ruac ni ɣän Kuoth Nhial.” <br />
10Kä cu Kuoth Nhial wee i̱, “Mi wä run ti jiɛn bärɔw wä thuuk kä Bɛ̈-bi-lɔn, ɣän bä yɛ gui̱l, bä ruacdä cu jak kä thuɔ̱k, bä yɛ luɔ̱c ɛn guäth ɛmɛ. 11Kɛ ɣöö ɣän ŋa̱cä min cä car kɛ kui̱dun, ca̱r mi gɔaa a /ci mɔ a ca̱r mi jiäk, ca̱r mi bi jak ni yɛ kä tekɛ nhiam kɛnɛ ŋa̱th. 12Kä bia ɣä cu cɔl kä pal yɛn ɣä, kä bä yɛ liŋ. 13Bi yɛn ɣä go̱r, kä bia ɣä jek. Mi wä yɛn ɣä go̱r kɛ lɔcdun kɛɛliw, 14bi yɛn ɣä jek, bä yɛ luɔ̱c kui̱dun kä bä yɛ ruɔ̱ɔ̱l rɛy dööri diaal kɛnɛ gua̱th diaal tin cä yɛ naŋ thi̱n, bä yɛ luɔc guäth ëë naŋä yɛ pecä thi̱n. <br />
15“Kɛ ɣöö ci yɛn wee i̱, ‘Ci Kuoth Nhial kɔn moc kɛ go̱o̱k kä Bɛ̈-bi-lɔn.’ 16Kä cu Kuoth Nhial nɛmɛ lat kɛ kui̱ kua̱r in te wi̱i̱ kɔam kuäärä Dee-bid kɛnɛ nɛy diaal tin cieŋ ɛn wi̱c ɛmɛ, kɛ ji̱ maarädun tëë /ka̱n naŋ pecä kɛɛl kɛ yɛ. 17Cuɛ wee i̱, ‘Ɣän bä kɛ nöŋ ko̱r kɛnɛ buɔth kɛ juey, bä kɛ jak kä ce̱tnikɛ dɛy ŋɔ̱a̱p ti ci bool ti /ca dee cam. 18Ɣän bä kɛ guɔ̱ɔ̱r kɛ ko̱r kɛnɛ buɔth kɛ juey, kä bä kɛ jak kä lökɛ ɛ ji̱ wec muɔ̱ɔ̱n diaal, kä ba kɛ lam, kä bi kɛn a cäät mi jiääk rɛy dööri diaal tin cä kɛ naŋ thi̱n, 19kɛ ɣöö /ken kɛ ruacdä liŋ, min ja̱kä kä kɛ ni ciaŋ kɛ ja̱a̱ŋkä ni go̱o̱k, duundɛ ɣöö /ken kɛn ɛ liŋ.’ 20Kä liɛŋɛ ruac in ci Kuoth Nhial jɛ la̱r yɛn nɛy diaal tin cä jäk kä raar kä Jɛ-ru-tha-lɛm tin ci wa̱a̱ pɛ̈ɛ̈c kä Bɛ̈-bi-lɔn. 21Ci Kuoth Nhial in la Ruey Ɣɔaa ni Kuoth I-thɛ-rɛl nɛmɛ lat kɛ kui̱ Ɛ̈-ɣab gat Ko-la-yaa kɛnɛ Dhid-ki-yaa gat Mä-the-yaa tëë la̱t kɛ yɛ ruac go̱o̱kä kacä kɛ ciötdä i̱, ‘Ɣän bä kɛ la̱th tetdä Nɛ-bu-kad-nɛ-dhar kuäär Bɛ̈-bi-lɔn, kä bɛ kɛ näk ni nhiamdun. 22Kä kɛ kui̱diɛn, bi pɛ̈ɛ̈c diaal tëë bä kä Juda tin te kä Bɛ̈-bi-lɔn lam ɛmɛ lat i̱, “Bi Kuoth Nhial yɛ la̱t nikɛ lätni Dhid-ki-yaa kɛnɛ Ɛ̈-ɣab tëë ca bul ɛ kuäär Bɛ̈-bi-lɔn.” 23Kɛ ɣöö cikɛ la̱t ni ti jiäk kä I-thɛ-rɛl, cikɛ dhɔm ni män ji̱ thieekädiɛn, kä lat kɛn ni kac kɛ ciötdä, ruac mi /ka̱n la̱r kɛ. Ŋäcɛ ɣän ni kä rɔa, kä ɛ ɣän la neen ɔ, ruac ni ɣän Kuoth Nhial.’ ” <br />
Warɛgak mi wä kä Cɛ-mɛ̈-yaa <br />
24Kä bi Cɛ-mɛ̈-yaa raan Nɛ-ɣe-lam jiök i̱, 25“Ci warɛgakni jäk kä nɛy diaal tin cieŋ kä Jɛ-ru-tha-lɛm, kɛ bo̱o̱th palä ni Dhɛ-pɛ̈n-yaa gat Mä-the-yaa, kɛ bööth palä diaal i̱, 26‘Ci Kuoth Nhial ji̱ jak kä bo̱o̱th palä kɛ gua̱a̱th bo̱o̱thä palä ni Yɛ-ɣo-ya-da, kɛ ɣöö bi luak Kuɔth Nhial guic kɛ ram mi ci yɔ̱ŋ mi lat ruac go̱o̱kä, bi jɛ yian kɛ ciik, kä bi ŋuäkdɛ gak. 27Kä täämɛ ɛŋu ci Yir-mɛ-yaa raan Ä-na-thoth min lät ji̱ ruac go̱o̱kä gak ɔ? 28Kɛ ɣöö cɛ nɛy jäk kä warɛgak kä Bɛ̈-bi-lɔn wëë i̱, “Bia jääny ala pɛ̈ɛ̈c. La̱tdɛ rɔ̱ kä ti̱ec ti bia cieŋ thi̱n, kä piɛthɛ bɛl ti bia cam.” ’ ” <br />
29Kä cu bo̱o̱th palä ni Dhɛ-pɛ̈n-yaa warɛgak kuɛn ɛ liŋ gök ni Yir-mɛ-yaa jɛ. 30Kä cu ruac Kuɔth Nhial ben kä Yir-mɛ-yaa wëë i̱, 31“Jäk ni pɛ̈ɛ̈c kä warɛgak i̱, ‘Ci Kuoth Nhial nɛmɛ lar kɛ kui̱ Cɛ-mɛ̈-yaa raan Nɛ-ɣe-lam kɛ ɣöö cɛ yɛ la̱t ruac go̱o̱kä mi /ka̱n la̱r jɛ, kä cɛ yɛ jak kä ŋa̱thɛ ni kac, 32ɣän bä Cɛ-mɛ̈-yaa raan Nɛ-ɣe-lam kɛnɛ gaatkɛ duäc. Bɛ thil ram mi bi tëk kä jɛ rɛy nɛɛni ti̱ti̱, mi bi min gɔaa in bä lät kä kɛn nɛy ti̱ti̱ nɛn, kɛ ɣöö cɛ ruac a jiäk kɛ kui̱dä, ruac ni ɣän Kuoth Nhial.’ ” <br />
<h3><a href="jer chapters.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth </a></h3>
<br />
</body>
</html>
