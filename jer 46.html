<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
46 <br />
Luk kɛ kui̱ I-jëp <br />
1Kä mɛmɛ ɛ riet Kuɔth Nhial ëë bä kä gök ni Yir-mɛ-yaa kɛ kui̱ dööri diaal. <br />
2Kɛ kui̱ I-jëp. Mɛmɛ ɛ ruac kɛ kui̱ rɛ̈m kua̱r I-jëp ni Pɛro Nɛko min te kiir Yu-pɛ-ree-tidh kä Kar-kɛ-mic mëë cu kuäär Bɛ̈-bi-lɔn ni Nɛ-bu-kad-nɛ-dhar ɛ joc kɛ ŋuaan runi Yɛ-ɣo-ya-kim gat Yo-ci-yaa kuäär Juda wëë i̱, <br />
3“Rialɛ kɔamni kɛnɛ köötni ikä, <br />
kä wiaa ko̱o̱r! <br />
4Rialɛ jiöŋköörikä. <br />
Kä kötdɛ lö ji̱ jiöŋkööri! <br />
La̱thɛ kuɔ̱mni köörun, <br />
kä thɛ̈rɛ yio̱o̱kun kä carɛ <br />
tuɔ̱ŋ köör. <br />
La̱thɛ köötni yieethä <br />
puɔ̱ɔ̱nydun. <br />
5Kä cua̱ kɛ nɛn, cikɛ dual <br />
kä cikɛ rɔ̱ riet jɔk. <br />
Ci ji̱ kööriɛn diaal rɔ bar jɔk <br />
cukɛ rɔ̱ bar nikɛ pɛ̈th, <br />
/ken kɛ jɔkdiɛn lɛ liɛc, <br />
kɛ ɣöö te ni lia̱a̱ <br />
pekni diaal! <br />
6Kä cu pual puaal nath duɔ̱p duer, <br />
kä cuɛ thil gua̱a̱th barä <br />
kä rɛm. <br />
Kui̱ caam gekä kiɛr Yu-pɛ-ree-tidh, <br />
cukɛ kɔ̱a̱th kɔ̱th ikä <br />
kä cukɛ tëth. <br />
7“Kä ɛŋa wuɔ̱w ɔ ce̱tkɛ Kir, <br />
ce̱tkɛ kir mi ci muak ɔ? <br />
8Cu I-jëp rɔ jiɛc ce̱tkɛ Kir, <br />
ce̱tkɛ kir mi ci muak. <br />
Kä cuɛ wee i̱, ‘Ɣän bä rɔ jiɛc <br />
kä bä wi̱c muɔ̱ɔ̱n thiäŋ, <br />
ɣän bä wi̱i̱ däk kɛnɛ ji̱kiɛn <br />
tin cieŋ thi̱n.’ <br />
9Wiaa nhiam, lö ji̱ jiöŋkööri, <br />
kä carɛ rɔ̱ lö ji̱ thurbiɛɛli, <br />
kä a rɛm köör wä thi̱n, <br />
wutni Kuc kɛnɛ ji̱ Put <br />
tin ka̱pkɛ köötni, <br />
wutni Lu-dim tin ŋa̱ckɛ <br />
yor bääri. <br />
10Kä bi cäŋ ɛmɔ cua̱ cäŋ Kuɔth <br />
Nhial ni Kuoth in <br />
la Ruey Ɣɔaa. <br />
Cäŋ cuɔ̱tdɛ, <br />
mëë coolɛ ni rɔ kä ji̱ tɛ̈rɛ, <br />
kä bi thɛp kɛ cam amäni mi cɛ ria̱ŋ <br />
kɛ riɛmdiɛn. <br />
Kä bi kɛ cua̱ muc kä Kuoth <br />
Nhial ni Kuoth in <br />
la Ruey Ɣɔaa <br />
peek kuec caam wec in thieek <br />
kɛ kir Yu-pɛ-ree-tidh. <br />
11Kä wiaa kä Gil-yad kä ka̱nɛ <br />
ji̱th ŋɔ̱nyä, lö nya I-jëp. <br />
Ci yɛn wal ti ŋuan go̱r baaŋ, <br />
kä /ca yɛn bi kään ɛ kɛn. <br />
12Ci döör pöcdu liŋ, <br />
kä ci wieedu wi̱c <br />
muɔ̱ɔ̱n thiäŋ. <br />
Kä ci rɛm köör röm kɛ rɛm tin kɔ̱ŋ, <br />
kä ci kɛn diaal li̱w kɛɛl.” <br />
Käni ji̱ Bɛ̈-bi-lɔn kɛ I-jëp <br />
13Kä mɛmɛ ɛ riet Kuɔth Nhial ëë bä kä gök ni Yir-mɛ-yaa kɛ kui̱ benä Nɛ-bu-kad-nɛ-dhar kuäär Bɛ̈-bi-lɔn kɛ ɣöö bɛ mun I-jëp ben mak wëë i̱, <br />
14“Latdɛ jɛ kä I-jëp kä larɛ jɛ <br />
kä Mig-dol. <br />
Larɛ jɛ kä Mɛm-pith kɛnɛ <br />
Ta-pa-neth. <br />
Latdɛ jɛ i̱, ‘Ka̱nɛ gua̱thkun <br />
kä rialɛ rɔ ikä <br />
kɛ ɣöö ko̱r bɛ yɛ näk.’ <br />
15Kä ɛŋu mɔ juɔckɛ kuothdun <br />
ni A-pith ɔ? <br />
Kä ɛŋu mɔ /ken bum bumdun <br />
te cuŋä mɔ? <br />
Ɛ ɣöö ci Kuoth Nhial <br />
kɛ töl piny. <br />
16Cuɛ nɛy diaal ti ŋuan jak <br />
kä tëth. <br />
Kä cukɛ ruac kamnikiɛn <br />
wä kɛ i̱, <br />
‘Jiɛ̈cɛ rɔ̱ kä luɔcnɛ jɔk <br />
kä nɛɛkɔn pa̱ny. <br />
Kɛnɛ mun ëë diëthkɛ kɔn thi̱n, <br />
banɛ rɔ̱ nɔ̱a̱n kɛ ji̱ tɛ̈ran.’ <br />
17Cɔalɛ kuäär I-jëp ni Pɛro i̱, <br />
‘Ram mi gua̱n rɔlä mi <br />
ci baŋkɛ jak kä wä lɔɔrä.’ ” <br />
18Kä cu Kuäär wee i̱, <br />
“Ce̱tnikɛ ciötdä min cɔal i̱ <br />
Kuoth Nhial in la Ruey Ɣɔaa, <br />
bi raan ben <br />
min ce̱tnikɛ päm Ta-bor, <br />
kɛnɛ päm Kar-mɛl in <br />
te thok yiëër. <br />
19Rialɛ rɔ̱ ikä yianɛ kuakun <br />
kɛ kui̱ pëc, <br />
lö nɛy tin cieŋ kä I-jëp. <br />
Kɛ ɣöö Mɛm-pith bɛ la mi ca päl, <br />
mi ca däk kä thil ram <br />
mi cieŋ thi̱n. <br />
20“Kä I-jëp gɔaa ɛlɔ̱ŋ, <br />
duundɛ ɣöö ci nɛy ti jiäk <br />
jɛ mak ti bëë kui̱c caam. <br />
21Kä cäŋ ɛ ni rɛm tin cɛ kɔk <br />
ce̱tkɛ nikɛ kɔ̱a̱l mi <br />
ci buuth rɛydɛ, <br />
cikɛ rɔ̱ ri̱t kä cikɛ rɔ̱ bar ni kɛɛl, <br />
ci /ken dee met cuɔ̱ŋ. <br />
Kɛ ɣöö ci cäŋ rikädiɛn ben kä kɛ, <br />
kɛnɛ gua̱a̱th tɔ̱ŋädiɛn. <br />
22“I-jëp bɛ yiey ce̱tnikɛ thɔ̱l <br />
mi bar rɔ, <br />
kɛ ɣöö bä ji̱ tɛ̈rɛ kɛ ko̱r, <br />
kä bäkɛ kɛ jiöpni <br />
ce̱tkɛ nɛy tin la jɔapkɛ jiɛn. <br />
23Bikɛ jiɛn ruɔ̱ɔ̱pdɛ jɔp, <br />
ɛ cäŋ ni mɔ rupdɛ ɛ thi̱ŋ ɔ <br />
ŋuankɛ ce̱tnikɛ kɔryɔm, <br />
/cakɛ dee luäŋ kɛ kuën. <br />
24Bä I-jëp moc kɛ pöc, <br />
kä ba jɛ la̱th tetni nɛɛni <br />
ti bëë kui̱c caam.” <br />
25Kä cu Kuoth Nhial in la Ruey Ɣɔaa ni Kuoth I-thɛ-rɛl ruac i̱, “Nɛnɛ ɣän bä Am-on The-bɛth kɛnɛ Pɛro kɛ I-jëp kɛnɛ kuthkɛ, kɛ kua̱rkɛ amäni Pɛro kɛnɛ nɛy tin ŋa̱thkɛ jɛ tɔ̱ɔ̱ŋ. 26Ɣän bä kɛ la̱th tetni nɛɛni tin görkɛ tëkdiɛn. Bä kɛ la̱th tetni Nɛ-bu-kad-nɛ-dhar kuäär Bɛ̈-bi-lɔn kɛnɛ ruëëckɛ. Kɛ jɔak ba I-jëp nyɔk kɛ ciëŋ ce̱tnikɛ ta̱a̱dɛ mëë wal. Ruac ni ɣän Kuoth Nhial.” <br />
Ka̱n Kuɔth kɛ ji̱ I-thɛ-rɛl <br />
27“/Cu dual lö ja̱ŋdä ni Je-kɔb, <br />
kä cu bath lö I-thɛ-rɛl. <br />
Ɣän bä ji̱ luäk ni guäth mi nɔ̱a̱n, <br />
amäni kuayku ni muun in <br />
caakɛ pɛ̈c thi̱n. <br />
Kä bi Je-kɔb luny jɔk kɛ mal <br />
kä bɛ ti̱i̱l. <br />
Kä thilɛ mi bi jɛ jak kä dual. <br />
28Cu dual lö ja̱ŋdä ni Je-kɔb, <br />
kɛ ɣöö ɣän ɛ kɛɛl kɛ ji̱. <br />
Ɣän bä döör diaal thuk, <br />
tëë cä joc kɛ kui̱du. <br />
Duundɛ ɣöö cä ji̱ bi thum <br />
bä ji̱ duäc ɛ päär /cä ji̱ bi thuk. <br />
Duundɛ ɣöö /cä ji̱ bi päl <br />
baaŋ ɛ /ka̱n tɔ̱ŋ.” <br />
<h3><a href="jer chapters.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth </a></h3>
<br />
</body>
</html>
