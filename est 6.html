<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
6 <br />
Thiëk Kua̱r kɛ Mɔr-da-kay <br />
1Kɛ jɛn wäär ɛ mɔ, /ken kuäär niɛɛn ɛ tɛk, cuɛ ruac lat ɛn ɣöö ba bok in la gɔ̱a̱rkɛ nyin kuäärä diaal thi̱n nöŋ jɛ, kä cua tin ca gɔ̱a̱r rɛy buɔk kuën kuäär. 2Mëë ca bok kuɛn cua mëë ci Mɔr-da-kay ɛ lat jek ɛ ca gɔ̱r kɛ kui̱ jiöwni kua̱r da̱ŋ rɛw tëë la gaŋkɛ thok kal dhɔaar kua̱r Big-tha-nɔ kɛnɛ Tɛ-rɛc, tëë cu jɛ go̱r ɛn ɣöö bikɛ Kuäär ni Ä-ɣɛ̈c-we-roc näk. 3Ɛ jɛn, cu kuäär cu ruac wëë i̱, “Kä ɛŋu mi gɔaa mi ca lät kä Mɔr-da-kay kɛ kui̱ kä mi cɛ kɔŋ la̱tdɛ?” Kä cu kuaany kua̱r tin la̱tkɛ jɛ ikä jɛ loc wäkɛ i̱, “Thilɛ mi gɔaa mi ca kɔŋ lät kä Mɔr-da-kay kɛ kui̱ kä mɔmɔ.” 4Kä cu kuäär kɛ thiec wëë i̱, “Kä ɛŋa mi te rɛy kal?” Ɛn guäth ɛmɔ, Ɣa-man cɛ ben rɛy kal dhɔaar kua̱r bëë ben ruac kɛ kuäär kɛ kui̱ ŋäpä Mɔr-da-kay guäth ŋäpä min ca rialikä kɛ kui̱dɛ. 5Kä cua kuäär jiök ɛ la̱a̱tkɛ i̱, “Ɣa-man a thi̱n cuŋä rɛy kal.” Kä cu kuäär wee i̱, “A jɛ bä rɛc.” 6Inɔ, cu Ɣa-man ben rɛc, kä cu kuäär jɛ thiec i̱, “Ɛŋu mi dëë lät kä ram mi göörä bä ka̱m luth?” Kä cu Ɣa-man rɔɔdɛ thiec wëë i̱, “Ɛŋa mi go̱o̱r kuäär ɣöö bɛ ka̱m luth mi bi leny ni ɣä?” 7Ɛn wa̱nɔ, cu Ɣa-man kuäär thiec wëë i̱, “Kɛ kui̱ raam mɔ go̱o̱r kuäär kämdɛ luth ɔ, 8a bi̱i̱ kuäärä min la kuäärɛ a läth puɔ̱ɔ̱nydɛ nööŋkɛ, kä a jio̱ŋko̱o̱r in la kuäärɛ a kɔt nööŋkɛ, ɛ te kum kuäärä wi̱i̱dɛ. 9Kä a bi̱i̱ ɛmɔ kɛnɛ jio̱ŋko̱o̱r ka̱mkɛ läät kua̱r in nhɔk kuäärɛ. Kä a jɛ roony ram min go̱o̱r kuäär kämdɛ luth. Kä a jɛ jak ram ɛmɔ kä ko̱t jɔk jiöŋköör kä a jɛ jälɛ ikä rɛy dɛ̈ɛ̈ni wec. Kä a rueec in nhɔk kuäärɛ ruac i̱, ‘Guɛcɛ min ca lät kä ram in ci kuäär ɛ ka̱m luth?’ ” 10Inɔ, cu Kuäär ni Ä-ɣɛ̈c-we-roc Ɣa-man jiök i̱, “Pɛ̈thni, kä naŋ bi̱i̱ kɛnɛ jio̱ŋko̱o̱r, ce̱tnikɛ min ci lat, lätni jɛ kä raan ji̱ Juudh ni Mɔr-da-kay in nyuur thok kal dhɔr kua̱r. A jɛ thil kɛl mi bi kään a /ci lät kä kɛn lät tin diaal tin ci lat.” 11Ɛn guäth ɔ, cu Ɣa-man bi̱i̱ kɛnɛ jio̱ŋko̱o̱r naŋ, kä cuɛ Mɔr-da-kay rony kɛ bi̱i̱ kä cuɛ jɛ jak kä ko̱t jɔk jiöŋköör, kä cuɛ jɛ wä jälikä rɛy dɛ̈ɛ̈ni wec a guic nɛy diaal jɛ. Kä cu rueec in nhɔk kuäärɛ ruac, wëë i̱, “Guɛcɛ min ca lät kä ram min ci kuäär ɛ ka̱m luth.” <br />
12Kɛ kɔrɛ, cu Mɔr-da-kay loc thok kal dhɔaar kua̱r, duundɛ ɣöö cu Ɣa-man loc dhɔr ɛ kɛ pɛ̈th, jälɛ kɛ wiee kɛ jiɛ̈th lɔaac, a cɛ wi̱cdɛ käp nikɛ tetkɛ. 13Mëë ci Ɣa-man ruaacni diaal tëë ci tuɔɔk kä jɛ la̱r ciekdɛ ni Dhɛ-rɛc kɛnɛ mäthnikɛ diaal, cu nɛy tin la luëk kɛ jɛ ruac kɛ jɛ wäkɛ i̱, “Mi ci Mɔr-da-kay ëë moci kɛ rik a raan ji̱ Juudh, /ci gɛ̈mdɛ bi luäŋ, bi rɔ dhil nikɛ pɛn tetädɛ.” <br />
14Kä mëë ŋot ciekdɛ kɛnɛ mäthnikɛ ruackɛ kɛ jɛ, cu jio̱wni kua̱r Ɣa-man ben naŋ guäth mi̱eth in ci Ɛth-ter ɛ rialikä kɛ pɛ̈th. <br />
<h3><a href="est chapters.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth</a></h3>
<br />
</body>
</html>
