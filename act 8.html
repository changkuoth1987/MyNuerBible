<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
8 <br />
1Kä Thɔɔl nhɔkɛ lia̱a̱dɛ. <br />
Ciaaŋ Thɔɔl kɛ luäk Kuɔth a jiäk <br />
Kä ɛn cäŋ ɛmɔ, cu riɛk mi di̱i̱t tuɔɔk kä ji̱ duëël Kuɔth kä Jɛ-ru-tha-lɛm. Kä cua kɛn diaal riaw kä rɛy ciëëŋni Ju-dia kɛnɛ Tha-mɛ-ria, cu duɔth ni jaak kärɔ̱. 2Cu nɛy ti tekɛ ŋa̱th Thi-bɛn kony, kä cukɛ pa̱r ɛlɔ̱ŋ kɛ kui̱dɛ. 3Kä cu Thɔɔl ɛ go̱r ɛn ɣöö bɛ duel Kuɔth däk, kä cothɛ duelɔ kɛnɛ duelɔ, cuɛ wutni kɛnɛ män yɔ̱a̱c raar kä cuɛ kɛ kuëŋ luaak yieenä. <br />
Ruac Kuɔth kä Tha-mɛ-ria <br />
4Täämɛ cu nɛy tëë ca riaw dɔɔr wä kɛ mi latkɛ ruac Kuɔth gua̱thni diaal tin cikɛ wä thi̱n. 5Cu Pi-lip wä rɛɛk rɛy wec Tha-mɛ-ria, kä cuɛ naath la̱t ruac kɛ kui̱ Mɛ-thia. 6Kä cu nɛy ti ŋuan ruac Pi-lip liŋ agɔaa, mëë cikɛ ruaacnikɛ liŋ kä cikɛ lät tin ga̱ykɛ naath ti cɛ la̱t nɛn. 7Kä cu yiey ti jiäk ben raar kɛ wiee kɛ jɔw mi di̱i̱t kä nɛy ti ŋuan tin ci kɛn kɛ käp, kä cu nɛy tin cɛ nuäŋ kɛnɛ ŋöt gɔw. 8Kä ɛnɔ cuɛ tekɛ tɛ̈th lɔaac mi di̱i̱t rɛy wec ɛmɔ. <br />
9Kä täämɛ tëëkɛ wut mi cɔal i̱ Thay-mɔn mi ti̱et ɛn rɛy wec ɛmɔ, kä cuɛ ji̱ rööl Tha-mɛ-ria gäy kɛ ti̱i̱tdɛ. Kä la latdɛ jɛ ɛn ɣöö i̱ jɛn ram mi di̱i̱t. 10Cu nɛy diaal ruacdɛ liŋ nɛy tin tɔatni amäni nɛy tin di̱t, wäkɛ i̱, “Wut ɛmɛ jɛn ɛ buɔ̱m Kuɔth in cɔal i̱, ‘Mi Di̱i̱t.’ ” 11Kä cu naath ruacdɛ liŋ agɔaa, kɛ ɣöö cɛ kɛ gäy kɛ ti̱i̱tdɛ kɛ gua̱a̱th mi bäär. 12Kä mëë cikɛ Pi-lip ŋäth mëë latdɛ thuk ti gɔw kɛ kui̱ kuäärä Kuɔth kɛnɛ ciöt Yecu Kritho, kä cua wutni kɛnɛ män lak. 13A cäŋɛ Thay-mɔn puɔ̱nydɛ cuɛ ŋäth. Kä kɛ kɔr kä mëë ca jɛ lak cuɛ cieŋ kɛɛl kɛ Pi-lip. Kä cuɛ ga̱a̱c ɛlɔ̱ŋ kɛ nyuuthni kɛnɛ ti di̱t tin ga̱ykɛ naath tëë ca la̱t. <br />
14Täämɛ, mëë ci jaak tin te kä Jɛ-ru-tha-lɛm ɛ liŋ ɛn ɣöö ci ji̱ Tha-mɛ-ria ruac Kuɔth nhɔk, cukɛ kɛ jäkä Pi-tɔr kɛnɛ Jɔ̱ɔ̱n. 15Kä cu kɛn da̱ŋ rɛw wä kä cukɛ pal kɛ kui̱diɛn, kɛ ɣöö deekɛ Yiëë in Gɔaa in Rɛl Rɔ jek. 16Kɛ ɣöö ŋotdɛ /ken Yiëë ni ben kä kɛ, kä ca lak nikɛ kɛ ciöt Yecu Kritho kärɔa. 17Kä Pi-tɔr kɛnɛ Jɔ̱ɔ̱n tetkiɛn kuëŋ wuɔ̱thnikiɛn, kä cukɛ Yiëë in Gɔaa in Rɛl Rɔ jek. 18Täämɛ mëë ci Thay-mɔn ɛ nɛn ɛn ɣöö thöpkɛ Yiëë kɛ kueŋ tetni jaakni wuɔ̱thni nath, cuɛ kɛ moc kɛ yio̱w, 19kä wëë i̱, “Ka̱mɛ ɣä ɛn buɔ̱m ɛmɛ bä, kɛ ɣöö ram mɔ wa̱a̱ tetdä kuëŋ wi̱i̱dɛ mɔ derɛ Yiëë in Gɔaa in Rɛl Rɔ jek.” 20Kä cu Pi-tɔr jɛ jiök i̱, “A yio̱o̱ku nuɔɔr kɛ ji̱ kɛɛl, kɛ ɣöö caari jɛ bi muc Kuɔth jek kɛ yio̱w! 21Thilɛ ji̱ gua̱a̱th kiɛ duɔ̱ɔ̱r kä la̱t ɛmɛ, kɛ ɣöö /ci lɔcdu gɔaa nhiam Kuɔth. 22Kɛ kui̱ ɛmɔ ri̱t rɔ kä ciaŋ jiäkniku ɛmɛ, kä pal Kuäär kɛ ɣöö dɔ̱ŋ derɛ ji̱ pälikä kä ca̱ru ɛmɔ. 23Kɛ ɣöö nɛ̈ɛ̈nä ji̱ ti̱i̱ rɛy kɛthä mi kɛc kɛc, kä ti̱i̱ rɛy yieenä dui̱rä.” 24Kä cu Thay-mɔn ɛ loc i̱, “Palɛ Kuäär kɛ kui̱dä kɛ ɣöö thilɛ mi bi tuɔɔk kä ɣä kä tin ci lat.” <br />
25Täämɛ kɛ kɔr kä, mëë ci Pi-tɔr nëndiɛn kɛnɛ ruac Kua̱r ni Kuoth lat, cukɛ loc kä Jɛ-ru-tha-lɛm, kä latkɛ thuk Yecu ti gɔw rɛy ciëëŋni ji̱ Tha-mɛ-ria ti ŋuan. <br />
Pi-lip kɛnɛ Buɔ̱ny <br />
26Kä cu jääk Kua̱r Pi-lip jiök i̱, “Jiɛc rɔ, wër lot ni kui̱c cuëëc ɣɔaa kɛ dup in jiɛy kä Jɛ-ru-tha-lɛm min luŋ rɔ kä Gadha.” (Mɛmɛ ɛ duɔ̱ɔ̱p rɛy rɛ̈y dɔaar.) 27Cuɛ rɔ jiɛc kä cuɛ wä. Kä täämɛ, tëëkɛ raan Bunyni mi jio̱w mi ci ben pal kä Jɛ-ru-tha-lɛm, kä ɛ kuäär yupä kuakni Kɛ̈n-dath, kuäär ciëk Bunyni. 28Kä mëë tëë nyuurä rɛy thurbiɛɛlɛ mi yɔackɛ ɛ jio̱o̱k tuɔ̱ruɔ̱k, kuɛɛnɛ bok go̱kä ni I-ca-yaa. 29Kä cu Yiëë Pi-lip jiök i̱, “Wër mätni rɔ jɛ rɛy thurbiɛɛlɛ ɛmɛ.” 30Kä cu Pi-lip riŋ kä jɛ, kä cuɛ jɛ liŋ kuɛnɛ bok go̱kä ni I-ca-yaa, kä cuɛ jɛ thiec i̱, “Cupɛ lɔɔcdu ɛnɔ kuɛɛni mɔ?” 31Kä cuɛ jɛ loc i̱, “Dëë jɛ ŋa̱c i̱di, ɛ ni mi tëëkɛ ram mi nyuth jɛ ɣä?” Kä cuɛ Pi-lip cɔl kɛ ɣöö bɛ ben nyuur gekädɛ. 32Täämɛ gua̱a̱th in kuɛɛnɛ rɛy ruaacni Kuɔth in ca gɔ̱r ɛ nɛmɛ,#8:32-33 Ica 53:7-8. <br />
“Ce̱tkɛ rɔaam ca jɛ buath <br />
guäth ŋuɔ̱tdä, <br />
kiɛ dɔw rɔɔmä mi bit nhiam <br />
raam mi tem mi̱emkɛ, <br />
kä /kenɛ thokdɛ lɛp. <br />
33Kä cua jɛ ciɛŋ a jiäk <br />
kä cua cuɔ̱ɔ̱ŋdɛ gak. <br />
Ɛŋa mi bi ri̱cdɛ lat ɔ? <br />
Kɛ ɣöö ca tëkdɛ woc wi̱i̱ muɔ̱ɔ̱n.” <br />
34Kä cu jio̱w Pi-lip jiök i̱, “Ɣän la̱ŋä ni ji̱, ɛ kui̱ ŋa lat gök ɛ ni mɛmɛ ɔ? Ɛ kui̱ pua̱nydɛ, kiɛ ɛ kui̱ radɔ̱diɛn?” 35Cu Pi-lip ɛ tok kɛ mi ruacɛ, kä cuɛ jɛ tok kɛ ruac Kuɔth in ca gɔ̱r, cuɛ jɛ la̱t thuk ti gɔw kɛ kui̱ Yecu. 36Kä mëë jälkɛ dup cukɛ cop guäth pi̱i̱ni, kä cu jio̱w wee i̱, “Guic ɛ pi̱ ti̱n! Ɛŋu mi bi ɣä pën ɣöö ba ɣä lak?” [ 37Kä cu Pi-lip wee i̱, “Mi ŋa̱thi kɛ lɔcdu kɛɛliw, dëë ji̱ lak.” Kä cuɛ loc i̱, “Ɣän ŋa̱a̱thä jɛ ɛn ɣöö Yecu Kritho ɛ Gat Kuɔth.”]#8:37 Ci buɔkni tëë wal kɔ̱kiɛn käth kä 37 mat thi̱n kɛɛliw. 38Kä cu jio̱w thurbilɛ ka̱p cuɔ̱ŋ, kä cu kɛn da̱ŋ rɛw Pi-lip kɛnɛ jio̱w, wä rɛy pi̱i̱ni kä cu Pi-lip ɛ lak. 39Mëë cikɛ ben raar rɛy pi̱i̱ni, cu Yiëë Kua̱r ni Kuoth Pi-lip naŋ. Kä /ken jio̱w ɛ nyɔk kɛ nën, kä cuɛ wä dupdɛ kɛ tɛ̈th lɔaac. 40Kä cu Pi-lip rɔ jek kä A-dho-täth, kä mëë wëë cuɛ thuk Kuɔth ti gɔw lat rɛy wi̱i̱ni diaal amäni cuɔ̱pdɛ kä Thɛ-tha-ria. <br />
<h3><a href="act chapter.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth </a></h3>
<br />
</body>
</html>
