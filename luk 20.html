<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
20 <br />
Thiec kɛ kui̱ luäŋä Yecu <br />
(Mɛ̈t 21:23-27, Mak 11:27-33) <br />
1Cäŋ kɛl mëë ŋi̱i̱c Yecu naath rɛy luaak Kuɔth kä lätdɛ kɛ thuk Kuɔth ti gɔw, cu bööth palä kɛnɛ ji̱ gɔ̱rkä kɛ di̱t ji̱ Juudh ben kä jɛ. 2Cukɛ jɛ jiök i̱, “Läri jɛ kɔ, ɛ lua̱ŋ ŋa mi lätdi ŋɔaani ti̱ti̱? Kä ɛŋa mi käm ji̱ lua̱ŋ ɛmɛ?” 3Cuɛ kɛ loc i̱, “Ɣän bä yɛ thiec kɛ duɔ̱ɔ̱r bä, kä luɔ̱cɛ jɛ ɣä. 4La̱k Jɔ̱ɔ̱n ëë lakɛ ni naath, bëë nhial kiɛ bëë kä naath?” 5Cukɛ ruac kärɔ̱, wäkɛ i̱, “Mi wanɛ jɛ lar i̱, ‘Bëë nhial’, bɛ wee i̱, ‘Kä ɛŋu /ka̱nɛ jɛ ŋäth ɔ?’ 6Kä mi larnɛ jɛ i̱, ‘Bëë kä naath’, bi nɛy diaal kɔn bök, kɛ ɣöö ci kɛn ɛ ŋa̱c i̱ Jɔ̱ɔ̱n ɛ gök.” 7Cukɛ jɛ loc i̱, “/Kɔn kueckɔ gua̱a̱th in bëë thi̱n.” 8Kä cu Yecu kɛ jiök i̱, “Amäni ɣän bä, /cä yɛ bi la̱r lua̱ŋ in la̱tdä ŋɔak ti̱ti̱.” <br />
Cäät la̱a̱tni rɛy kakä wal kɛ kui̱ kɔaŋ <br />
(Mɛ̈t 21:33-46, Mak 12:1-12) <br />
9Cu Yecu ɛ tok kɛ mi lätdɛ naath cäät ɛmɛ.#20:9 Ica 5:1-2. “Ci raan kak wal kɛ kui̱ kɔaŋ pith, kä cuɛ jɛ ba̱ny ji̱ pi̱thä wal, kä cuɛ wä ro̱o̱l mi dɔ̱diɛn mi bɛ wä jääny thi̱n. 10Mëë ci gua̱a̱th ciɛkä wal cop, cuɛ läätdɛ jäkä ji̱ pi̱thä, kɛ ɣöö bikɛ jɛ wä ka̱m kui̱dɛ kä dɛy wal. Kä cu ji̱ pi̱thä jɛ duäc, kä cukɛ jɛ jakä loc jɔk kɛ tetkɛ baaŋ. 11Kä cuɛ läätdɛ dɔ̱diɛn jakä kɛ, kä cukɛ jɛ duäc bä, kä cukɛ jɛ kuëth, kä cukɛ jɛ jakä jiɛn nikɛ tetkɛ baaŋ. 12Kä cuɛ kɛ jäk kä läätdɛ in diɔ̱ɔ̱kdiɛn bä. Kä cukɛ jɛ moc kɛ buɔ̱ɔ̱t, kä cukɛ jɛ yuɔr raar. 13Kä cu gua̱n kakä wal kɛ kui̱ kɔaŋ wee i̱, ‘Ɣän bä ni ŋu la̱t? Ɣän bä ku ja̱k ni gatdä min nhɔakä, dɔ̱ŋ bikɛ jɛ luɔ̱th.’ 14Kä mëë ci la̱a̱t ɛ nɛn a bëë, cukɛ ruac kärɔ̱ wäkɛ i̱, ‘Nɛmɛ ɛ jɛn gatdɛ min bi nyinkɛ guäl, kuanɛ jɛ näk, kɛ ɣöö bi nyin gua̱n cua̱ nyinkɔn.’ 15Cukɛ jɛ yuɔr raar rɛy kakä wal kɛ kui̱ kɔaŋ, kä cukɛ jɛ näk. Täämɛ ɛŋu mi, bi gua̱n kakä wal kɛ kui̱ kɔaŋ ɛ lät kä ji̱ pi̱thä? 16Bɛ ji̱ pi̱thä tɔ̱tɔ̱ ben näk, kä bɛ kakä wal wal kɛ kui̱ kɔaŋ gua̱l nɛy ti kɔ̱kiɛn.” Mëë cikɛ mɔmɔ liŋ, cukɛ wee i̱, “A jɛ /ci tuɔɔk!” 17Kä cuɛ kɛ guic, cuɛ wee i̱, “Kä ɛŋu lot nɛmɛ jɛ mɔ? Mëë cɛ wee i̱,#20:17 Diit 118:22. <br />
‘Päm ëë ca lo̱k ɛ ta̱a̱th duëli, <br />
ɛ jɛn ci a päm gɔŋtɔtdä mɔ?’ <br />
18Kä ram ɔ bi tɛth wi̱i̱ pa̱a̱m ɛmɔ ɔ bɛ tööl. Kä mi wä päm ɛmɔ pɛn wi̱i̱ ran bɛ jɛ riac.” 19Kä mëë ci ji̱ gɔ̱rä kɛnɛ bööth palä tin di̱t jɛ ŋa̱c ɛn ɣöö ci Yecu ruac cäätdä nɛmɛ lat kɛ kui̱diɛn. Cukɛ jɛ go̱r ɛn ɣöö deekɛ jɛ käp ɛn guäth ɛmɔ, kä duundɛ ɣöö cukɛ dual kɛ naath. <br />
Thiec kɛ kui̱ tho̱pä tho̱lbo̱kä <br />
(Mɛ̈t 22:15-22, Mak 12:13-17) <br />
20Kɛ kui̱ ɛmɔ cukɛ jɛ tit, kä cukɛ naath ja̱k ti bi̱emkɛ jɛ ti ca rɔ̱ lɛl i̱ kɛ nɛy ti gɔw, kɛ ɣöö bikɛ Yecu gɔany kɛ ruaacnikɛ, kɛnɛ ɣöö deekɛ jɛ naŋ nhiam kua̱ri luɔ̱k kɛnɛ ji̱ kumɛ tin tekɛ lua̱ŋ. 21Kä cukɛ Yecu thiec i̱, “Ŋi̱i̱c, kɔn ŋa̱ckɔ jɛ ɛn ɣöö ti kɛ cuɔ̱ɔ̱ŋ kä tin latdi kä ŋi̱i̱ci naath, kä /ci naath lɛy, kä duundɛ ɣöö ŋi̱i̱ci naath kɛ duɔ̱ɔ̱p Kuɔth kɛ thuɔ̱k. 22Lotdɛ rɔ ɛn ɣöö bakɔ Thii-thɛr luɔ̱ny tho̱lbo̱k, kiɛ /cɛ rɔ lot?” 23Kä duundɛ ɣöö cu Yecu pɛliɛn ŋic, kä cuɛ kɛ jiök i̱, 24“Nyuɔ̱thɛ ɣä yiëëth. Kä ɛ wi̱c ŋa kɛnɛ ciöt ŋa ca gɔ̱a̱r thi̱n ɔ?” Cukɛ wee i̱, “Ɛ Thii-thɛr.” 25Cuɛ kɛ jiök i̱, “Kä ka̱mɛ Thii-thɛr tin la nyin Thii-thɛr, kä ka̱mɛ Kuoth tin la nyin Kuɔth.” 26Kä /ken kɛn ɛ luäŋ kɛ käp nhiam naath, kɛ kui̱ ruaacnikɛ. Kä cukɛ ga̱a̱c kɛ min cɛ loc kä cukɛ biɛt. <br />
Thiec kɛ kui̱ jiecä nath li̱th <br />
(Mɛ̈t 22:23-33, Mak 12:18-27) <br />
27Cu tha̱a̱ŋ ji̱ Thɛ̈d-du-thii tin larkɛ jɛ i̱ thilɛ jiëc nath li̱th, ben kä Yecu. 28Cukɛ jɛ thiec i̱,#20:28 Ŋuɔ̱t 25:5. “Ŋi̱i̱c, ci Muthɛ ruac gɔ̱r kɛ kui̱da ɛn ɣöö mi ci däman ran li̱w, kä tëëkɛ ciek kä thilɛ kɛ gat, bi wut ɛmɔ ciek däman ka̱n, kä bɛ däman diëth gaat. 29Täämɛ tëëkɛ gaat raam kɛl da̱ŋ bärɔw. Cu kɛ̱̈ɛ̱̈ kuɛɛn, kä cuɛ li̱w a thilɛ jɛ gat. 30Kä cu gat in rɛwdɛ ciek kuɛn, 31kä cu gat in diɔ̱ɔ̱kdiɛn ciek kuɛn, kä cu kɛn da̱ŋ bärɔw diaal li̱w a thil gaat. 32Kä kɛ kɔrɛ cu ciek li̱w bä. 33Kɛ kui̱ ɛmɔ bi ciek ku la ciek ŋa jiecä nath li̱th? Kɛ ɣöö ci kɛn da̱ŋ bärɔw ciek kuɛn.” <br />
34Cu Yecu kɛ jiök i̱, “Gaat runi ti̱ti̱ kuenkɛ, kä kuɛ̈n kɛ kɛ. 35Kä nɛy tin ro̱ŋ kɛ ɣöö ba jiɛc li̱th kä bi cieŋ runi tin bi ben /cikɛ bi kuɛɛn, kä /cakɛ bi kuɛn. 36Kɛ thuɔ̱k /cikɛ bi lɛ li̱w, kɛ ɣöö ce̱tkɛ kɛ ja̱a̱k nhial, kä kɛ gaat Kuɔth tin la gaat jiecä li̱th. 37Kä ci Muthɛ jɛ nyoth a jɔc, ɛn ɣöö jiɛc nɛy ti ci li̱w rɔ̱ li̱th. Cäät buɔ̱t buɔ̱ɔ̱t ëë waŋ, cɛ ruac thi̱n kɛ kui̱ Kua̱r ni Kuoth i̱,#20:37 Ɣöth 3:6. ‘Kuoth A-bɛ-ram, Kuoth Ay-dhɛk, Kuoth Je-kɔb.’ 38Täämɛ, /ciɛ Kuoth nɛɛni ti ci li̱w, ɛ Kuoth nɛɛni ti tëk, kɛ ɣöö tëk kɛn diaal kɛ jɛ.” 39Kä cu tha̱a̱ŋ ji̱ gɔ̱rkä jɛ loc i̱, “Ŋi̱i̱c, ci ruac agɔaa.” 40Kɛ ɣöö /ci kɛn ɛ go̱r i̱ dëë lɛ thiec kɛ mi dɔ̱diɛn. <br />
Thiec kɛ kui̱ Mɛ-thia <br />
(Mɛ̈t 22:41-46, Mak 12:35-37) <br />
41Kä cu Yecu kɛ thiec i̱, “Dee kɛn ɛ lar i̱di ɛn ɣöö Mɛ-thia ɛ gat Dee-bid? 42Kɛ ɣöö ɛn Dee-bid puɔ̱nydɛ cɛ jɛ lar rɛy buɔk Diit i̱,#20:42-43 Diit 110:1. <br />
‘Ci Kuäär ni Kuoth Kuäärä jiök i̱, <br />
“Nyuuri kui̱c cuëëcdä, <br />
43amäni mi cä ji̱ tɛ̈ru jakä <br />
la̱th ciökniku.” ’ <br />
44Kä inɔ cɔɔl Dee-bid jɛ i̱ Kuäär ni Kuoth, kä derɛ ku la gatdɛ i̱di?” <br />
Lui̱k Yecu kɛ kui̱ ŋi̱eecni ŋuɔ̱tni <br />
(Mɛ̈t 23:1-36, Mak 12:38-40) <br />
45Kä a liɛŋkɛ ɛ nɛy diaal, cu Yecu ji̱ kɔaarɛ jiök i̱, 46“Niɛkɛ rɔ̱ kɛ ji̱ gɔ̱rkä tin nhɔakɛ ɣöö bikɛ ja̱l kɛ bieyni ti ba̱a̱r ba̱a̱r kä nhɔakɛ ɣöö nërkɛ kɛ luthä guäth ko̱kä, kä nhɔakɛ nyuur kɔamni tin gɔw guäth duɔ̱ɔ̱li ji̱ Juudh, kɛnɛ gua̱th tin gɔw guäth mi̱thni. 47Kɛn mackɛ dho̱r mään jɔɔkni kä nyuɔthkɛ rɔ̱ kɛ pali ti ba̱a̱r ba̱a̱r. Bikɛ duäc mi jiäk ni jɛn jek.” <br />
<h3><a href="luk chapters.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth</a></h3>
<br />
</body>
</html>
