<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
5 <br />
Dit kakä wal kɛ kui̱ kɔaŋ <br />
1Ɣän bä dit kɛt kɛ gua̱a̱th mäthdä, <br />
dit kɛ kui̱ kakä walkɛ <br />
kɛ kui̱ kɔaŋ. <br />
Määthdä tëë kɛ kak wal kɛ kui̱ kɔaŋ <br />
wi̱i̱ pa̱a̱m mi tekɛ mun mi gɔaa. <br />
2Cɛ jɛ kuac a cɛ päämkɛ woc, <br />
kä cɛ jɛ pith kɛ buɔ̱cni ti gɔw. <br />
Kä cɛ jɛ ta̱th duel thuɔɔp <br />
ga̱ŋ rɛydɛ, <br />
kä cɛ jɛ tët pul puɔ̱ɔ̱ny pa̱a̱m <br />
kɛ kui̱ kɔŋä. <br />
Jɛn liipɛ ni dɛy ti gɔw thi̱n, <br />
duundɛ ɣöö cɛ kuir ni dɛy <br />
ti jiäk. <br />
3Kä täämɛ cu määthdä wee i̱, <br />
“Lö ji̱ Jɛ-ru-tha-lɛm <br />
kɛ yɛn ji̱ Juda, <br />
luɔ̱kɛ kɔ kɔnɛ kak walkä <br />
kɛ kui̱ kɔaŋ. <br />
4Ɛŋu mi dɔ̱ŋ mi dëë lät kä <br />
kak walkä kɛ kui̱ kɔaŋ, <br />
mi /ka̱n la̱t thi̱n? <br />
Kä ɛŋu cɛ kuir ni dɛy ti jiäk ɔ <br />
a /ci mɔ a dɛy ti gɔw <br />
tin liɛɛpä? <br />
5“Ɛn täämɛ ɣän bä yɛ la̱r <br />
min bä lät kä kak walkä <br />
kɛ kui̱ kɔaŋ. <br />
Ɣän bä nälɛ woc, <br />
kä bɛ cu wä juɔl. <br />
Kä bä wecdɛ däk, <br />
kä ba jɛ dɔany kɛ ciök. <br />
6Ɣän bä jɛ jak kä dɔr, <br />
/ca jɛ bi pur kiɛ <br />
/ca bi pith, <br />
bi piith ni wa̱th kɛnɛ <br />
kuiy thi̱n. <br />
Kä bä pua̱r jiök ɛn ɣöö <br />
/cɛ kak ɛmɔ bi demikä.” <br />
7Kä ɛn kak wal kɛ kui̱ kɔaŋ Kuɔth <br />
Nhial in la <br />
Ruey Ɣɔaa ɛmɔ, <br />
ɛ dhɔr ji̱ I-thɛ-rɛl. <br />
Kä ji̱ Juda kɛ dɛy jiɛn <br />
tin gɔw tin cɛ pith. <br />
Kä jɛn guicɛ ni thuɔ̱k thi̱n, <br />
duundɛ ɣöö cuɛ nɛn ni <br />
näk nath. <br />
Kä derɛ jek ni cuɔ̱ɔ̱ŋ thi̱n, <br />
cuɛ kulɛ liŋ ni lul. <br />
Rik Gua̱n nyuɔɔni <br />
8Riɛk akɛ yɛn nɛy tin mat raan <br />
ciëŋ cieŋ in dɔ̱ŋ, <br />
kä mat raan kak kä kak <br />
in dɔ̱ŋ, <br />
amäni mi /cɛ thil gua̱a̱th mi lɔr, <br />
ɛ cieŋ ni ji̱n kä rɔa muun. <br />
9Ci Kuoth Nhial in la Ruey Ɣɔaa <br />
rɔ yac a liɛŋä wëë i̱, <br />
“Bi duël ti ŋuan te lɔrä, <br />
kɛn ti̱ec tin di̱t kä gɔw, <br />
bikɛ thil nɛy ti cieŋ thi̱n. <br />
10Bi kak wal kɛ kui̱ kɔaŋ <br />
nööŋ ni liɛɛr kɔŋä, <br />
kä bi kuay pi̱thä ti te rɛy <br />
cuaalä nööŋ ni dieny.” <br />
11Riɛk akɛ nɛy tin la ker <br />
kɛ runwaŋ, <br />
kɛ ɣöö bikɛ wä maath kɔŋä, <br />
nɛy tin la jin amäni wäär <br />
amäni mi cikɛ yɔ̱ŋ kɛ kɔaŋ! <br />
12La kɛn buɔ̱l kɛnɛ thom <br />
kɛ yikyikni, <br />
a puɔ̱ɔ̱t guäth mi̱eth kɛnɛ kɔaŋ, <br />
duundɛ ɣöö /ca lät Kuɔth Nhial car, <br />
thilɛ kɛ luth kɛ lät <br />
tetni Kuɔth. <br />
13Kɛ kui̱c ɛmɔ ba nɛɛ Kuɔth <br />
naŋ ɛla pɛ̈ɛ̈c kɛ kui̱c ŋɔaani, <br />
kä bi nɛɛkun tin luɔ̱thkɛ <br />
li̱w kɛ buɔth, <br />
kä bi nɛy tin duɛ̈ɛ̈k <br />
li̱w kɛ rɛw. <br />
14Inɔ bi ro̱l jɔɔkni buɔthɛ näk, <br />
kä bɛ thokdɛ lëp ɣööŋ ɛlɔ̱ŋ, <br />
kä bɛ ji̱ luthä kä Jɛ-ru-tha-lɛm <br />
kɛnɛ buɔ̱n nɛɛni tin duɛ̈ɛ̈k <br />
naŋ piny. <br />
15Ba nɛy tin luɔ̱thkɛ kɛnɛ nɛy <br />
tin duɛ̈ɛ̈k luɔc piny, <br />
kä ba ji̱ liakä luɔc piny. <br />
16Duundɛ ɣöö ba Kuoth Nhial in <br />
la Ruey Ɣɔaa liak kɛ cuŋ, <br />
bi Kuoth in Rɛl gɔɔydɛ rɔ, <br />
rɔ nyoth <br />
ɛn ɣöö rɛl gɔɔydɛ rɔ kɛ cuŋ. <br />
17Rɛy wec in ci da̱k bi dët <br />
laak thi̱n, <br />
kä ba gua̱a̱th la̱t <br />
rueethni deet. <br />
18Riɛk akɛ nɛy tin buathkɛ <br />
duer kɛ rɔk kacä, <br />
yɔ̱a̱ckɛ jiäk kɛ rɔk <br />
ce̱tkɛ thurbil, <br />
19tin la wee i̱, “Ɛ Kuoth pɛ̈th, <br />
a jɛ pɛth la̱tdɛ, <br />
kɛ ɣöö dɔ̱ŋ dëëkɔ jɛ nɛn. <br />
Ɛ cär Kuɔth I-thɛ-rɛl in rɛl <br />
gɔɔydɛ rɔ mal ben, <br />
a jɛ bëë kɛ ɣöö bakɔ <br />
jɛ nɛn!” <br />
20Riɛk akɛ nɛy tin cɔalkɛ <br />
mi jiääk i̱ mi gɔaa, <br />
kä cɔalkɛ mi gɔaa i̱ mi jiääk, <br />
tin la̱thkɛ muth guäth buɔyä <br />
kä la̱thkɛ buay guäth muɔ̱th, <br />
tin la̱thkɛ mi kɛc guäth kä mi lim <br />
kä läthkɛ mi lim guäth <br />
kä mi kɛc! <br />
21Riɛk akɛ nɛy tin guɛckɛ <br />
rɔ̱ i̱ pɛl, <br />
tin carkɛ jɛ i̱ ŋa̱ckɛ ŋɔak. <br />
22Riɛk akɛ nɛy tin ɛ kɛn i̱ <br />
bum kɛ ma̱th kɔŋä, <br />
tin ɛ kɛn i̱ kɛ wäth ma̱th <br />
kɔaŋ in ca̱r, <br />
23tin la pa̱lkɛ gua̱n dui̱rä <br />
kɛ kök, <br />
tin la pënkɛ can cuŋkiɛn! <br />
24Bikɛ da̱k ce̱tkɛ min <br />
la mac jil ɛ waaŋ, <br />
ce̱tnikɛ min la juaac <br />
a pɛt kɛ bo̱l, <br />
kä bi thärkiɛn cu dhiap, <br />
kä bi gaaknikiɛn cua̱ ŋɛ̈th, <br />
kɛ ɣöö /ca ŋuɔ̱t Kuɔth Nhial in <br />
la Ruey Ɣɔaa lo̱k, <br />
kä /ca ruac Kuɔth I-thɛ-rɛl <br />
ba̱ny piny. <br />
25Kɛ kui̱c ɛmɔ ci kɛ̈c Kuɔth Nhial <br />
ben kä nɛɛkɛ, <br />
kä cuɛ kɛ näk kɛ tetdɛ <br />
min bum, <br />
kä cuɛ pääm lath, <br />
kä cu ri̱ŋkiɛn te rɛy duɔ̱pni <br />
ce̱tnikɛ di̱r jiäkni. <br />
Kɛ kui̱ kä nɛmɛ /ci gakdɛ <br />
bi loc jɔk, <br />
kä bɛ ŋot kɛ mi duääcɛ naath. <br />
26Bi Kuoth nyuuth ŋun <br />
kɛ kui̱ dööri ti nɔ̱a̱n, <br />
kä bɛ nɛy tin te peek ɣɔaa <br />
kuɔ̱th pa̱pa̱a̱r, <br />
kä bikɛ ben kɛ pɛ̈th mi di̱i̱t. <br />
27Cuɛ thil ram kɛl mi cu cuuc <br />
kä kɛ kä cu tɛɛth, <br />
kä cuɛ thil ram mi cu dɔ̱ɔ̱l <br />
kiɛ cu niɛɛn, <br />
kä cuɛ thil la̱a̱k lɛtdä mi cua woc, <br />
kä cuɛ thil war mi cu puɔ̱t, <br />
28kä moth bäärikiɛn, <br />
kä ca bäärikiɛn rialikä, <br />
kä bum rio̱p jiöŋköörikiɛn <br />
ce̱tnikɛ yiëth, <br />
kä ce̱t ciök thurbiɛɛlikiɛn <br />
nikɛ ruɔth. <br />
29Kä ce̱t luliɛn nikɛ lul luɔny, <br />
bur kɛn ce̱tnikɛ ruath luɔny. <br />
Kä muɔckɛ rɔ ka̱a̱th mi bankɛ pɛ̈ɛ̈c, <br />
la kɛn kɛ cua̱ naŋ ɛ thilɛ <br />
ram mi luäkɛ. <br />
30Kä bikɛ wuɔ̱w wi̱i̱dɛ ɛn cäŋ ɛmɔ, <br />
ce̱tnikɛ wuɔ̱w pi̱i̱ni baar. <br />
Kä mi ci raan mun guic, <br />
derɛ nɛn ni muth kɛnɛ da̱k, <br />
ɛ cäŋɛ ni buay bi pua̱a̱r jɛ <br />
jak kä muth. <br />
<h3><a href="isa chapters.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth </a></h3>
<br />
</body>
</html>
