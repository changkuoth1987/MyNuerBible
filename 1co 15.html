<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
<p>15 <br />
  Jiëc Kritho li̱th <br />
  1Täämɛ dämaari, ɣän ti̱emä yɛ thuk Kuɔth ti gɔw tëë cä la̱t yɛ, tëë cia jek, kä cia cuɔ̱ŋ thi̱n. 2Kɛ kɛn tin ka̱n kɛ yɛ, mi ka̱pɛ kɛ a bum kɛn tëë cä la̱t yɛ (ɛ ni mi ŋa̱thdun ɛ lɔar. <br />
  3Kɛ ɣöö cä yɛ ka̱m min di̱t ni jɛn ɛlɔ̱ŋ, min cä jek bä. Ɛn ɣöö ci Kritho li̱w kɛ kui̱ dueerikɔn, ce̱tkɛ min ca gɔ̱r rɛy ruaacni Kuɔth, 4cua jɛ kony, kä ca jɛ jiɛc li̱th kɛ diɔ̱ɔ̱k ni̱ni, ce̱tkɛ mi ca gɔ̱r rɛy ruaacni Kuɔth, 5ɛn ɣöö cɛ päl kä Thi̱i̱-päth kä cɛ päl kä jaak da̱ŋ wäl rɛw. 6Kä cuɛ päl kä nɛy ti la̱nykɛ kur dhieec kä ji̱ kɔaarɛ guäth ɔ kɛlɔ, ti ŋot ri̱wdiɛn teekä, cäŋ ni min ci tha̱a̱ŋkiɛn li̱w. 7Cuɛ päl kä Je-mɛth, kä cuɛ päl kä jaak diaal. 8Kä kɛ jɔakdɛ cuɛ päl kä ɣä bä, ɣän ram mi ca dap kɛ gua̱a̱th mi /ci a gua̱a̱thdɛ. 9Kɛ ɣöö ɛ ɣän jak in kuiy ni jɛn, mi /ci ro̱ŋ kɛ ɣöö ba cɔl i̱ jak, kɛ ɣöö cä duel Kuɔth kɔŋ moc riɛk. 10Kä duundɛ ɣöö kɛ puɔ̱th Kuɔth ɛ jɛn ɣän min mɔ ɣän, kɛ ɣöö /ken puɔ̱th baaŋdɛ a lɔar kä ɣä. A gua̱c kɛ mɔmɔ ɣän cä lät a bum ɛlɔ̱ŋ kä kɛn diaal,) cäŋ /ciɛ ɣän lätdɛ mɔ, ɛ puɔ̱th Kuɔth in tekɛ ɣä. 11Mi ɛ ɣän latdɛ mɔ kiɛ kɛn, cakɔ ruac Kuɔth lat, kä cia cu ŋa̱th. <br />
  Jiëcdan li̱th <br />
  12Täämɛ, mi latkɔ jɛ ɛn ɣöö ca Kritho jiɛc li̱th, ɛŋu laar tha̱a̱ŋkun ɛ ɛn ɣöö thilɛ jiëc nath li̱th ɔ? 13Kä mi thilɛ jiëc nath li̱th, kä /ka̱n Kritho jiɛc li̱th. 14Kä mi /ka̱n Kritho jiɛc li̱th, latdä kɛ ruaacni Kuɔth ɛ baŋ, kä ŋa̱thdun ɛ baŋ. 15Kä kɔn cakɔ duer kɛ lat ruaacni Kuɔth, kɛ ɣöö cakɔ jɛ lar ɛn ɣöö Kuoth cɛ Kritho jiɛc li̱th. Kä mi ɛ thuɔ̱k ɛn ɣöö /ka̱n naath jiɛc li̱th, kä /kenɛ Kritho jiɛc li̱th. 16Kä mi /ka̱n nɛy ti ci li̱w jiɛc li̱th, kä inɔ /ka̱n Kritho jiɛc li̱th. 17Kä mi /ka̱n Kritho jiɛc li̱th, ŋa̱thdun ɛ baŋ, kä ŋot yɛn rɛy dueerikun. 18Kä nɛy tin ci li̱w bä rɛy Kritho cikɛ dhiap. 19Kä mi ŋa̱thdan rɛy Kritho ɛ kui̱ teekä mɛmɛ kärɔa, kä ba par ni kɔn ɛlɔ̱ŋ kä ji̱ ɣɔaa ɛmɛ diaal. <br />
  20Kä kɛ thuɔ̱k ca Kritho jiɛc li̱th. Ɛ jɛn ram in nhiam mi nyooth ɣöö bi nɛy tëë ci li̱w rɔ jiɛc li̱th. 21Kɛ ɣöö ce̱tkɛ min bä lia̱a̱ kä ram kɛl, bi jiëc nath kɛ rɔ̱ li̱th ben kä ram kɛl bä. 22Kɛ ɣöö ci nɛy diaal li̱w kɛ A-dam, ba nɛy diaal jakä tëk kɛ Kritho. 23Kä ba ramɔ jiɛc kɛ gua̱a̱thdɛ, bi Kritho ben kɛ nhiam, kä kɛ bendɛ min rɛwdɛ ba nɛɛkɛ jiɛc li̱th. 24Kä ɛ jɛn bi guut ɣɔaa cu ben, mi wa̱a̱ Kuoth in la Gua̱a̱r in te nhial ka̱m kuäär, kɛ kɔr kä mi cɛ ruëëc diaal kɛnɛ buɔ̱mdiɛn däk. 25Kɛ ɣöö jɛn bɛ dhil ruëc amäni mi cɛ ji̱ tɛ̈rɛ diaal la̱th piny ciöknikɛ. 26Kä gua̱n tɛ̈r in jɔak in ba däk ɛ lia̱a̱. 27Kɛ ɣöö ca jɛ gɔ̱r i̱, “Kuoth cɛ ŋɔaani diaal la̱th piny ciöknikɛ.” Kä mëë wëë i̱,#15:27 Diit 8:6. “Ŋɔaani diaal tekɛ piny ciöknikä,” kä jɔcɛ ɛn ɣöö /ci Kuoth in läth ŋɔaani diaal pinydɛ te thi̱n. 28Kä mëë ca ŋɔaani diaal la̱th pinydɛ, bi Gat ran puɔ̱nydɛ te piny raam ëë läth ŋɔaani diaal pinydɛ, kɛ ɣöö bi Kuoth a ti diaal kä ti diaal. <br />
  29Mi /ciɛ jɛn, lot naath ni ŋu mi lakɛ rɔ̱ kɛ kui̱ nɛɛnikiɛn ti ci li̱w? Mi /ca nɛy tin ci li̱w jiɛc, ɛŋu lakɛ naath ɔ kɛ kui̱diɛn? <br />
  30Kä ɛŋu lathnɛ rɔ̱ rɛy rikä gua̱thni diaal ɔ? 31Ɣän la li̱ewä ni ciaŋ, dämaari! Ɣän liakä rɔ kɛ kui̱dun liak mi latdä rɛy Kritho Yecu Kuääran. 32Kä mi cä nyiëëny kɛ ley dɔaar kɛ kui̱ kä tin ŋääth naath kɛ kä Ɛ-pɛ-thäth ɛŋu mi cä jek thi̱n? Mi /ca nɛy tin ci li̱w jiɛc li̱th,#15:32 Ica 22:13. <br />
  “Mi̱ethnɛ kä ma̱thnɛ <br />
  kɛ ɣöö iruun banɛ li̱w.” <br />
  33A yɛ /ca mɛt, <br />
  “Ja̱l kɛ̈ɛ̈l kɛ mäthni ti jiäk <br />
  yärɛ ciɛŋ ti gɔw.” <br />
  34Luɔ̱nyɛ kä ca̱run in gɔaa, kä /cuarɛ duer lɛ nyɔk. Kɛ ɣöö tha̱a̱ŋ nath thilkɛ ŋäc Kuɔth. Latdä mɛmɛ kɛ kui̱ po̱cädun. <br />
  Jiëc pua̱ny li̱th <br />
  35Kä bi ram kɛl thiec i̱, “Jiackɛ nɛy tin ci li̱w i̱di? Kä bäkɛ kɛ puɔ̱ny mi te i̱di?” 36Ji̱n ram mi dɔ̱a̱r! Mɔ piithi mɔ /cɛ tëk ɛ ni mi cɛ kɔŋ riɔw. 37Kä ɛnɔ piithi mɔ /ciɛ jɛn bia puɔ̱ny ɔ, ɛ kuɛ̈ɛ̈ baaŋ dɔ̱ŋ ɛ manytap kiɛ beel dɔ̱diɛn. 38Kä Kuoth mocɛ jɛ puɔ̱ny ce̱tkɛ mi cɛ mɛk, kä mocɛ kuɛ̈ɛ̈ ɔ kɛ puɔ̱nydɛ pa̱ny. 39Kɛ ɣöö /ci ri̱ŋ diaal a kɛl, tëëkɛ ri̱ŋ kɛ kui̱ nath, kɛ kɛl kɛ kui̱ leyni, kɛ kɛl kɛ kui̱ din, kɛ kɛl kɛ kui̱ rɛc. 40Tëëkɛ pua̱ny nhial kä tëëkɛ pua̱ny piɛny. Kä gɔɔy pua̱a̱ny nhial ɛ kɛl, kä maan pua̱a̱ny piɛny ɛ mi dɔ̱ŋ. 41Maan ca̱ŋ ɛ kɛl, kä maan path ɛ mi dɔ̱ŋ, kä maan kuɛli ɛ göl. Kɛ thuɔ̱k te kuɛl kɛ dääk kɛ kuɛl in dɔ̱ŋ kɛ maan. <br />
  42Tëë thi̱n inɔ bä kɛ jiëc nɛɛni ti ci li̱w li̱th. Mɔ ca pith ɔ bɛ thil, kä mɔ ca jiɛc ɔ /cɛ bi thil. 43Piɛthkɛ jɛ rɛy thil luthä, kä jiackɛ jɛ rɛy luthä. Piɛthkɛ jɛ rɛy nyuänä, kä jiackɛ jɛ rɛy bumä. 44Piɛthkɛ jɛ kɛ puɔ̱ny ri̱eŋ, kä jiackɛ jɛ ɛ puɔ̱ny yieekä. Mi tekɛ puɔ̱ny ri̱eŋ, tëëkɛ puɔ̱ny yieekä bä. 45Kä ca jɛ gɔ̱r i̱,#15:45 Tuk 2:7. “Ram min nhiam ni A-dam, cɛ a ram mi tëk,” kä A-dam in jɔak yiëë mi ŋun tëk. 46Kä /ciɛ yiëë ɛ nëë nhiam, duundɛ ɣöö ɛ ri̱ŋ, cu yiëë kulɛ ben. 47Ram ëë jio̱l bëë piny, jɛn ɛ tur, kä ram in rɛwdɛ bëë nhial. 48Ce̱t ji̱ tuɔ̱ɔ̱r kɛ raan tuɔ̱ɔ̱r, kä ce̱t ji̱ nhial kɛ raan nhial. 49Ce̱tkɛ min ce̱t kɔn kɛ cät ran tuɔ̱ɔ̱r, kä banɛ cu tekɛ ta̱a̱ ran nhial bä. <br />
  50Ɣän la̱rä mɛmɛ yɛ, dämaari, ɛn ɣöö nɛy tin tekɛ ri̱ŋ kɛnɛ riɛm /cikɛ kuäär Kuɔth bi jek, kä nɛy tin bi thil /cikɛ mi /ci bi thil bi jek. <br />
  51Liɛŋɛ jɛ, ɣän la̱rä yɛ ruac mi cuäŋ naath. /Ci kɔn diaal bi li̱w, kä duundɛ ɣöö ba kɔn diaal loc, 52kɛ gua̱a̱th mi tɔt mi ce̱tkɛ nyuɔ̱p waŋ, kɛ kuɔ̱th kaaŋä min jɔak. Kɛ ɣöö bi kaaŋ röt, kä ba nɛy tin ci li̱w jiɛc a /cikɛ bi lɛ thil, kä ba kɔn cu loc. 53Kɛ ɣöö bi ta̱a̱ pua̱a̱ny ɛ bi thil ɛmɛ ta̱a̱ pua̱a̱ny mi /ci bi thil dhil la̱th, kä bi ta̱a̱ pua̱a̱ny ɛ dhiapɛ ta̱a̱ pua̱a̱ny mi /ci bi dhiap dhil la̱th. 54Mi wa ta̱a̱ pua̱a̱ny mi /ci bi thil la̱th wi̱i̱kä mi bi thil, kä ba ta̱a̱ pua̱a̱ny mi /ci bi dhiap la̱th wi̱i̱kä mi bi dhiap, ɛ jɛn inɔ bi min ca gɔ̱r cu tuɔɔk ɔ i̱,#15:54 Ica 25:8. <br />
  “Ca lia̱a̱ roc kɛ puɔ̱t.” <br />
  55 # 15:55 Ɣocä 13:14. “Ji̱n lia̱a̱, guëthdu anikä? <br />
  Ji̱n lia̱a̱, kacdu anikä?” <br />
  56Kac li̱eth ɛ duer, kä buɔ̱m dui̱rä ɛ ŋut. 57A liak tekɛ Kuoth mi mooc kɔn juc kɛ Kuääran ni Yecu Kritho. <br />
58Kɛ kui̱ ɛmɔ, dämaari tin nhɔakä, cuɔ̱ŋɛ a bum, a yɛ /ca wany, la̱tdɛ ɛlɔ̱ŋ ni ciaŋ rɛy la̱t Kua̱r ni Yecu, kä ŋa̱cɛ jɛ ɛn ɣöö la̱tdun rɛy Kua̱r ni Yecu /ciɛ baŋ. </p>
<h3><a href="1co chapter.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth </a></h3>
<p><br />
</p>
</body>
</html>
