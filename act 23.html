<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
23 <br />
1Kä mëë di̱l Puɔl ji̱ luɔ̱k guec, cuɛ wee i̱, “Dämaari, ɣän cä cieŋ nhiam Kuɔth kɛ ŋäc lɔaac mi gɔaa, amäni wa̱lɛ mɛ.” 2Kä cu bo̱o̱th palä in di̱i̱t ni A-na-ni-ath nɛy tëë te cuŋä gekädɛ jiök ɛn ɣöö bikɛ thokdɛ pat. 3Kä cu Puɔl ɛ jiök i̱, “Bi Kuoth ji̱ pat, ji̱n päny mi ca rɔth kɛ buɔ̱yɛ! Ji̱n nyuuri ɛn wi̱ni kɛ ɣöö bi ɣä luk kɛ ciaaŋ ŋuɔ̱tni, kä a gua̱c kɛ ŋut lari jɛ i̱ ba ɣä pat?” 4Cu nɛy tin cuŋ gekädɛ wee i̱, “Ji̱n kuethi bo̱o̱th palä Kuɔth in di̱i̱t?” 5Kä cu Puɔl wee i̱, “/Ka̱n jɛ ŋa̱c dämaari, ɛn ɣöö ɛ bo̱o̱th palä in di̱i̱t, kɛ ɣöö ca jɛ gɔ̱r i̱,#23:5 Ɣöth 22:28. ‘/Ci bi ruac a jiäk kɛ bo̱o̱th nɛɛniku.’ ” <br />
6Mëë ci Puɔl ɛ mir ɛn ɣöö tha̱a̱ŋkiɛn kɛ ji̱ Thɛ̈d-du-thii, kä tin kɔ̱kiɛn kɛ ji̱ Pa-ri-thii, cuɛ rɔal rɛy luɔ̱k i̱, “Dämaari, ɛ ɣän Pa-ri-thii, ɛ ɣän gat Pa-ri-thii pa̱ny. Gɔanykɛ ɣä kɛ kui̱ ŋäthädä kɛ jiëc nɛɛni ti ci li̱w li̱th.” 7Kä mëë cɛ mɛmɛ lat, cu gak tuɔɔk kam ji̱ Pa-ri-thii kɛnɛ Thɛ̈d-du-thii, kä cu duɔl rɔ da̱a̱k. 8(Kɛ ɣöö ɛ ji̱ Thɛ̈d-du-thii i̱ thilɛ jiëc li̱th, kiɛ jääk nhial, kiɛ yiëë, kä duundɛ ɣöö ji̱ Pa-ri-thii ti̱ti̱ diaal ŋa̱c.) 9Kä cuɛ tekɛ wuɔ̱w mi di̱i̱t, kä cu tha̱a̱ŋ gɔa̱a̱ri ji̱ Pa-ri-thii rɔ̱ jiɛc, cukɛ ruac a bum i̱, “Thilɛ duer mi cakɔ jëk kä jɛn wut ɛmɛ. Kä dɔ̱ŋ ci yiëë kiɛ jääk nhial ruac kɛ jɛ.” 10Kä mëë ci gak wee kɛ di̱t, kä cu kuäär lathkëëri dual kɛ ɣöö ba Puɔl näk ɛ kɛn, cuɛ lathkëëri la̱t lat kɛ ɣöö bikɛ wä, ba jɛ wä ka̱m raar kɛ buɔ̱m rɛydiɛn kä ba jɛ nööŋ guäth lathkëëri. <br />
11Kä kɛ jɛn wäär ɛmɔ, cu Kuäär ni Yecu cuɔ̱ŋ gekädɛ wëë i̱, “A lɔcdu bum! Kä ce̱tkɛ min ci nën lat kɛ kui̱dä kä Jɛ-ru-tha-lɛm, ɛnɔ bi nën dhil lat kä Röm bä kɛ kui̱dä.” <br />
Ca̱p go̱rä na̱k Puɔl <br />
12Mëë ruacɛ kɛ runwaŋ, cu tha̱a̱ŋ ji̱ Juudh rɔ̱ mat kä cua ca̱p cäp. Kä cukɛ rɔ yac i̱ /cikɛ bi mi̱th kä /cikɛ bi maath, ɛ ni mi cikɛ Puɔl näk. 13Cuɛ tekɛ wutni ti la̱nykɛ jiɛn ŋuan tin ca ca̱p ɛmɛ la̱t. 14Kä cukɛ wä kä bööth palä tin di̱t kɛnɛ di̱t, kä cukɛ wee i̱, “Cakɔ rɔ̱ yac a bum ɛn ɣöö thilɛ mi̱eth mi bakɔ met, ɛ ni mi cakɔ Puɔl näk. 15Kɛ kui̱ ɛmɔ täämɛ bi yɛn amäni ji̱ luɔ̱k kuäär lathkëëri in di̱i̱t jakä thok, kɛ ɣöö bɛ Puɔl nöŋ yɛ, ce̱tkɛ mi görɛ ɣöö bia ŋäc mi gɔaa jek kɛ kui̱ luɔ̱kdɛ. Kä cakɔ rɔ rialikä, bakɔ jɛ näk a ŋot a /kenɛ ni cop.” <br />
16Täämɛ cu gat nyiman Puɔl ca̱p bi̱mä nɔmɔ liŋ, kä cuɛ wä guäth lathkëëri, kä cuɛ jɛ wä la̱r Puɔl. 17Kä cu Puɔl kuäär lathkëëri kɛl cɔl, kä cuɛ jɛ jiök i̱, “No̱ŋni ŋuɛ̈t ɛmɛ kuäär lathkëëri in di̱i̱t kɛ ɣöö tëëkɛ mi bɛ wä la̱t jɛ.” 18Kä ɛnɔ cuɛ jɛ naŋ kä kuäär lathkëëri in di̱i̱t, kä cuɛ wee i̱, “Puɔl in la mabuuth, cɛ ɣä cɔl kä cɛ ɣä thiec i̱ bä ŋuɛ̈t ɛmɛ nöŋ ji̱, kɛ ɣöö tëëkɛ mi bɛ ben la̱r ji̱.” 19Cu kuäär lathkëëri jɛ käp tetdä, kä cɛ jɛ naŋ gekä, kä cuɛ jɛ thiec a tek kä rɔ̱ i̱, “Ɛŋu ɛn ni̱n bi la̱r ɣä?” 20Kä cu ŋuɛ̈t ɛ loc i̱, “Ji̱ Juudh cikɛ ruac mat ɛn ɣöö ba ji̱ thiec kɛ ɣöö bi Puɔl nööŋ guäth luɔ̱k iruun, ce̱tkɛ mi görkɛ ɣöö ba ruac ŋäcä mi gɔaa wä thiec kɛ kui̱dɛ. 21A ji̱ /ca pɛl ɛ kɛn, kɛ ɣöö nɛɛkiɛn ti la̱nykɛ jiɛn da̱ŋ ŋuan a biemkɛ jɛ ni. Cikɛ rɔ̱ yac ɛn ɣöö /cikɛ bi mi̱th kiɛ ma̱th ɛ ni mi cikɛ Puɔl näk. Kä täämɛ ca rɔ̱ rialikä, kä liɛpkɛ ni ruac kä ji̱.” 22Kä ɛnɔ cu kuäär ŋuɛ̈t jakä wä, gokɛ jɛ i̱, “A thil ram mi lätdi jɛ ɛn mɛ ci la̱r ɣä mɛ.” <br />
Jäkni Puɔl kä kuäär ni Pi-lik <br />
23Kä cu kuäär lathkëëri in di̱i̱t kua̱r lathkëëri da̱ŋ rɛw ti tɔatni cɔl, kä cuɛ wee i̱, “Rialɛ rɔ̱ ikä kɛ gua̱a̱th thaak bäŋuan ɛn wääri bia wä kä Thɛ-tha-ria kɛ lathkëëri ti kur rɛw kɛ ji̱ jiöŋkööri ti jiɛn bärɔw kɛ ji̱ mutni ti kur rɛw. 24Kä muɔcɛ Puɔl jio̱o̱k tuɔ̱ruɔ̱k ti bɛ kɔt bä, kä nöŋɛ jɛ kuäär ni Pi-lik, a thil mi gueer jɛ.” 25Kä cu kuäär lathkëëri in di̱i̱t warɛgak gɔ̱r kɛ ruac ɛmɛ: <br />
26“Ɣän Ki-lɔ-diäth Li-thiäth, nërä ji̱, ji̱n kuäär in gɔaa ni Pi-lik. 27Wut ɛmɛ ca jɛ käp ɛ ji̱ Juudh, kä cua jɛ dee näk ɛ kɛn. Kä mëë cä jɛ liŋ ɛn ɣöö ɛ di̱el Röm, cua wä kɛ lathkëëri kä cua jɛ luäk. 28Kä mëë cä go̱r ɛn ɣöö bä luɔt kä min gɔanykɛ ni jɛ ŋäc, cua jɛ naŋ guäth luɔ̱kdiɛn. 29Cua jɛ jek ɛn ɣöö gɔanykɛ jɛ kɛ kui̱ thiecni ŋuɔ̱tnikiɛn, kä cuɛ thil duer mi dee lia̱a̱ kiɛ yieen cop. 30Kä mëë ca ɣä la̱r thok ɛn ɣöö ɛ tëëkɛ ca̱p mi biemkɛ ɛn wut ɛmɛ, cua jɛ jäkä ji̱ ni kä kɛɛl, kä cä nɛy tin gɔanykɛ jɛ jiök bä ɛn ɣöö bikɛ min gɔanykɛ ni jɛ wä lat nhiamdu.” <br />
31Kä ɛnɔ cu lathkëëri Puɔl naŋ, kä cukɛ jɛ nööŋ An-ti-pa-trith kɛ jɛn wäär ɛmɔ ce̱tkɛ mëë ca la̱t kɛ. 32Kä mëë ruɔ̱n cu lathkëëri luny guäth lathkëëri, cu wä ni ji̱ jiöŋkööri kɛɛl kɛ Puɔl. 33Mëë cikɛ cop kä Thɛ-tha-ria cua warɛgak ka̱m kuäär, kä cukɛ Puɔl naŋ nhiamdɛ bä. 34Kä mëë cɛ warɛgak kuɛn, cuɛ wec in bä Puɔl thi̱n thiec. Kä mëë cɛ jɛ ŋa̱c ɛn ɣöö ɛ raan Thi-li-cia, 35cuɛ wee i̱, “Bä ruacdu ben liŋ mi wä nɛy tin gɔanykɛ ji̱ wä cop.” Kä cuɛ jɛ lar ɛn ɣöö ba jɛ yien guäth in la kuäär a te thi̱n. <br />
<h3><a href="act chapter.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth </a></h3>
<br />
</body>
</html>
