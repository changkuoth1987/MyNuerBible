<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
22 <br />
Luk kua̱ri ti jiäk <br />
1Kä cu Kuoth Nhial wee i̱, “Wër dhɔr kua̱r Juda bi ruac ɛmɛ wä lat thi̱n i̱, 2‘Liŋ ruac Kuɔth Nhial lö Kuäär Juda, min te wi̱i̱ kɔam kuäärä Dee-bid, yɛnɛ ji̱ kɔaaru kɛ nɛɛku tin bä kɛ kɛn thuk rɛ̈ɛ̈k ti̱ti̱. 3Lat Kuoth nhial ɛ ɛn ɣöö la̱tdɛ cuŋ kɛnɛ thuɔ̱ɔ̱k, kä lua̱kɛ ram in mackɛ tetni nɛɛni tin ciaŋ kɛ kɛ a jiäk. Kä /cuarɛ juɔ̱r lät kä duer kä /cuarɛ nyiëëny kɛ jɛ, kä /cuarɛ rɛɛt kɛnɛ ciek jɔkä ciɛŋ ɛ jek, kä /cuarɛ riɛm raam mi kui̱c ŋu wuɔ̱th piny ɛn guäth ɛmɛ. 4Kä mi wi̱i̱ ruacdä nɛmɛ wä luɔ̱th, bi kua̱r tin te wi̱i̱ kɔam kuäärä Dee-bid ben rɛc kɛ thuk rɛ̈ɛ̈k dhɔaar ɛmɛ, a ko̱tkɛ kɛ thurbiɛɛli kɛnɛ jio̱ŋko̱o̱ri kɛɛl kɛ ji̱ kɔaariɛn kɛnɛ nɛɛkiɛn. 5Duundɛ ɣöö mi /ci ruaacni ti̱ti̱ bi luɔ̱th, ɣän yaacä rɔ nikɛ ciötdä ɣän Kuoth Nhial ɛn ɣöö duel ɛ mi ba ni baŋ.’ ” 6Kä cu nɛmɛ a min laar Kuoth Nhial ɛ kɛ kui̱ dhɔaar kua̱r Juda wëë i̱, <br />
“Cäŋɛ ni mɔ gɔaa i̱ kä ɣä <br />
mɔ ce̱tnikɛ Gil-yad, <br />
kä ce̱tdi kɛ pääm Lɛ-ba-nɔn, <br />
kɛ thuɔ̱k ɣän bä ji̱ jak kä <br />
ce̱tnikɛ därdɔaar <br />
kɛnɛ wi̱i̱ ti /ca ciɛŋ. <br />
7Ɣän bä ji̱ jäk kä nɛy <br />
ti ba ji̱ däk, <br />
ram ɔ nikɛ yio̱w köörɛ, <br />
kä bikɛ jiɛn thëëp tin la cuuŋniku <br />
tin gɔw jiɔp piny, <br />
kä ba kɛ yuɔr maac. <br />
8“Kä bi nɛy ti ŋuan rët kɛ jɛn wec ɛmɛ, kä bi ram ɔ ram in dɔ̱ŋ thiec i̱, ‘Ɛŋu mɔ ci Kuoth Nhial nɛmɛ lät kä wec agɔaa ɛmɛ ɔ?’ 9Kä bi kɛ jɛ loc i̱, ‘Ɛ ɣöö ci kɛn mat ruac Kuɔth Nhial ni Kuothdiɛn lo̱k, kä ca wä pal ni kuth kɔ̱kiɛn kä lät kɛn nikɛ ikä.’ ” <br />
Luk kɛ kui̱ gan Yo-ci-yaa <br />
10/Cuarɛ wiee kɛ kui̱ kua̱r in <br />
ci li̱w, <br />
kä /cuarɛ jɛ par, <br />
duundɛ ɣöö wieeɛ ɛlɔ̱ŋ kɛ kui̱ raam <br />
in ca naŋ, <br />
kɛ ɣöö dɔ̱ŋ /cɛ bi luny jɔk, <br />
kä /cɛ wecdiɛn bi nyɔk kɛ nën. <br />
11Kɛ kui̱c ɛmɔ cu Kuoth Nhial nɛmɛ lar kɛ kui̱ Cɛ̈-lum gat Yo-ci-yaa kuäär Juda mëë ruec kɛ gua̱a̱th gua̱n, mëë ci jiɛɛn ɛn guäth ɛmɛ wëë i̱, “/Cɛ bi luny ɛn wan ɛmɛ, 12duundɛ ɣöö ɛn guäth ɛ ca jɛ naŋ thi̱n ɔ ala pɛc, bɛ li̱w thi̱n, /cɛ mun ɛmɛ bi nyɔk kɛ nën.” <br />
13“Riɛk akɛ ram in tääth dhɔrɛ <br />
kɛ duɔ̱ɔ̱p mi duer, <br />
kä lät duel nhialɛ <br />
kɛ ma̱c nath, <br />
kä läätdɛ gua̱n thieekädɛ baaŋ, <br />
a /cɛ jɛ käm yio̱w la̱tdɛ. <br />
14Kä bɛ wee i̱, ‘Ɣän bä rɔ lät <br />
kä duel mi di̱i̱t <br />
mi bi tekɛ duël nhial ti gɔw,’ <br />
kä bɛ jɛ lät kä wernyini, <br />
kä bɛ jɛ kal kɛ jiɛn ŋuer, <br />
kä bɛ jɛ rɔth kɛ biɛl <br />
mi dɛ̈ɛ̈r. <br />
15Ɛn nɔmɔ bɛ ji̱ jak kä kuäär <br />
ɛn ɣöö bi duelu moc <br />
jiɛn ŋuer ti ŋuan? <br />
Kä /ciɛ ɣöö te guur kɛ mi̱th ti <br />
ŋuan kɛnɛ ɣöö cɛ la̱t ni <br />
thuɔ̱ɔ̱k kɛnɛ cuŋ? <br />
Ɛ jɛn ci ŋɔak gɔw kɛ jɛ mɔ. <br />
16Cuɛ luk cani lat agɔaa, <br />
kä cu ti diaal gɔw. <br />
Kä ɛn nɔmɔ cɛ lot ni ɣöö <br />
ŋäcɛ ɣä? <br />
17Duundɛ ɣöö wäŋku kɛnɛ lɔcdu <br />
ci la̱th nikɛ kä ɣöö <br />
bi duɔ̱ɔ̱r jek kɛ duɔ̱ɔ̱p po̱cä <br />
kä rɔa, <br />
kɛnɛ ɣöö bi riɛm nɛɛni <br />
ti kuec kɛ ŋu wuɔ̱th piny baaŋ, <br />
kɛ ciaŋ jiääk kɛnɛ ko̱o̱ri,” <br />
ruac ni ɣän Kuoth Nhial. <br />
18Kɛ kui̱c ɛmɔ cu Kuoth Nhial nɛmɛ lar kɛ kui̱ Yɛ-ɣo-ya-kim gat Yo-ci-yaa kuäär Juda i̱, <br />
“/Ca jɛ bi par i̱, <br />
‘Aɣ dämaar!’ Kiɛ i̱, <br />
‘Aɣ nyimaar!’ <br />
Kä /ci kɛ jɛ bi par i̱, <br />
‘Aɣ kuäär!’ Kiɛ i̱, <br />
‘Aɣ kuäärä!’ <br />
19Kä ba jɛ kony ce̱tnikɛ muul, <br />
ba jɛ yuɔr raar jɔk <br />
wec Jɛ-ru-tha-lɛm.” <br />
Da̱k Jɛ-ru-tha-lɛm <br />
20“Kä wër wieeni kä Lɛ-ba-nɔn, <br />
ɛ jɔwdu wa liŋ ni kä Ba-can, <br />
wër wieeni kä Ä-ba-rim, <br />
kɛ ɣöö ca nhööku diaal däk. <br />
21Kä ɣän cua̱ ji̱ luek mëë ŋotdi <br />
kɛ gɔɔy, <br />
kä curi wee i̱, <br />
‘/Cä jɛ bi liŋ.’ <br />
Ɛ jɛn ta̱a̱du ni mëë ɛ ji̱n ŋuɛ̈t, <br />
/ci ruacdä liŋ. <br />
22Bi jiɔam detku diaal lɔak dɔɔr, <br />
kä ba nhööku naŋ ala pɛ̈ɛ̈c, <br />
bi cu pöc kä bi thil luth <br />
kɛ kui̱ jiäkniku diaal. <br />
23Kä yɛn lö ji̱ Lɛ-ba-nɔn, <br />
la̱tdɛ rɔ̱ kä duël ti ce̱tkɛ <br />
duël kɛcni rɛy jiɛn thepni, <br />
bia ro̱ŋ thi̱n mi wä riɛk ben kä yɛ, <br />
ce̱tnikɛ ciek mi dap.” <br />
Luk kɛ kui̱ Yɛ-ɣo-ya-kin <br />
24Kä cu Kuoth Nhial wee i̱, “Ce̱tnikɛ tëkdä, cäŋ ni mɔ ce̱t Kɔn-yaa gat Yɛ-ɣo-ya-kim nikɛ katim thänyä yiɛtdä tetdä cuëëcdä mɔ, ŋotdɛ ɣän bä ji̱ yuɔ̱t raar. 25Kä bä ji̱ la̱th tetdä nɛɛni tin görkɛ näkdu, nɛy tin duali kɛ kɛ, kɛ tet Nɛ-bu-kad-nɛ-dhar kuäär Bɛ̈-bi-lɔn, kɛnɛ ji̱ Kɛ̈l-da-ya. 26Kä ji̱n yɛnɛ muɔɔr ëë daap ji̱, bä yɛ kuɔk ro̱o̱l go̱lä, mi /ca yɛ dap thi̱n, kä bi yɛn wä li̱w ɛn wi̱ni. 27Kä /ci yɛn bi luny muun in go̱rɛ luny thi̱n.” <br />
28Kä ɛn wut ɛ cɔali Kɔn-yaa ɛmɛ, <br />
ca jɛ lo̱k a ce̱tdɛ nikɛ dhaar <br />
mi ci tiath, <br />
mi thil ram mi lɛ jɛ go̱r? <br />
Ɛ jɛn ca lo̱k ni jɛ mɔ kɛnɛ gaatkɛ, <br />
kä yuɔr kɛ nikɛ ro̱o̱l <br />
mi kui̱c kɛn ɛ? <br />
29Kä lö mun, mun, <br />
liŋ ruac Kuɔth Nhial! <br />
30Ci Kuoth Nhial wee i̱, <br />
“Gɔ̱ri nɛmɛ piny kɛ kui̱ wutdä mɛmɛ, <br />
ba ram mi thil gaat, <br />
ba ram mi /ci rɔ <br />
bi luäŋ teekädɛ, <br />
kɛ ɣöö thilɛ ram mi bi nyuur <br />
wi̱i̱ kɔam <br />
kuäärä Dee-bid kä gaatkɛ, <br />
mi bi ruëc kä Juda.” <br />
<h3><a href="jer chapters.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth </a></h3>
<br />
</body>
</html>
