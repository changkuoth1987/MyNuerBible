<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
86 <br />
Wiee kɛ kui̱ luäkä <br />
(Pal Dee-bid) <br />
1Liŋä lö Kuoth Nhial, kä loc ɣä, <br />
kɛ ɣöö ɛ ɣän can mi go̱o̱r <br />
ni duɔ̱ɔ̱r. <br />
2Gaŋ tëkdä, kɛ ɣöö ŋa̱a̱thä ni ji̱, <br />
kän ja̱ŋdu min ŋääth ni ji̱. <br />
Ɛ ji̱n Kuothdä, <br />
3teni kɛ kɔ̱a̱c lɔaac kɛ ɣä <br />
lö Kuäär, <br />
kɛ ɣöö cɔalä ni ji̱ kɛ cäŋ kɛɛliw. <br />
4Jakni lɔc jäŋädu kä tɛth, <br />
kɛ ɣöö cä tëkdä ka̱m ji̱ <br />
lö Kuäär. <br />
5Kɛ ɣöö ɛ ji̱n ram mi gɔaa <br />
kä tekɛ pälikä, <br />
moc nɛy tin cɔalkɛ ji̱ kɛ <br />
nhökdu min thil pek. <br />
6Liŋ palä lö Kuoth Nhial, <br />
liŋ wieedä min la̱ŋä ni ji̱. <br />
7Kä bä cɔl ni ji̱ kɛ cäŋ rikädä, <br />
kɛ ɣöö la loci ɣä. <br />
8Kä thilɛ ram mi päär kɛ ji̱ rɛy <br />
kuthni lö Kuäär, <br />
kä thilɛ lät ti päär kɛ lätku. <br />
9Kä bi döör diaal tin ci cak <br />
ben pal nhiamdu <br />
lö Kuäär, <br />
kä bikɛ ciötdu puany. <br />
10Ɛ ji̱n Kuoth mi bum mi lät <br />
ti ga̱ŋkɛ naath, <br />
ɛ ji̱n ni kärɔa la Kuoth ɔ. <br />
11Nyuthni ɣä duɔ̱ɔ̱pdu <br />
lö Kuoth Nhial, <br />
kɛ ɣöö bä ja̱l rɛy thukädu, <br />
amäni mi cä ciötdu luɔ̱th. <br />
12Ɣän la̱rä ji̱ tɛ̈th lɔaac <br />
lö Kuäärä ni Kuoth <br />
kɛ lɔcdä kɛɛliw, <br />
bä ciötdu liak amäni cäŋ kɛl. <br />
13Kɛ ɣöö di̱t nhökdu min <br />
thil pek kɛ ɣä, <br />
curi tëkdä kän li̱th. <br />
14Kä lö Kuoth ci nɛy ti jiäk rɔ̱ <br />
luɔ̱c ɣä, <br />
nɛy ti thil pälikä <br />
görkɛ näkdä, <br />
nɛy ti thil ca̱r kɛ kui̱du. <br />
15Duundɛ ɣöö ɛ ji̱n Kuoth mi gɔaa <br />
kä tekɛ pälikä, <br />
Kuoth mi kuiy gakdɛ kä tekɛ <br />
nhök mi di̱i̱t mi thil <br />
pek kɛnɛ ŋa̱th. <br />
16Lunyni kä ɣä, kä teni <br />
kɛ kɔ̱a̱c lɔaac kɛ ɣä, <br />
kämni buɔ̱mdu ja̱ŋdu, <br />
kän gat nya läätädu. <br />
17Mocä kɛ nyuuth gɔɔyädu, <br />
mi ba nɛn ɛ nɛy tin lökɛ ɣä <br />
bikɛ cu pöc, <br />
kɛ ɣöö ci ɣä luäk <br />
lö Kuoth Nhial, <br />
kä ci ɣä bum. <br />
<br />
</body>
</html>
