<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
5 <br />
Riɛk ji̱ kui̱c yiëër <br />
1Täämɛ mëë ci kua̱r tin di̱t ro̱o̱l ji̱ Ɛ-mor kä kony cäŋ Jɔr-dɛn, kɛnɛ kua̱r tin di̱t ro̱o̱l ji̱ Kɛ-naan jɔk Bar in Bo̱r in te kam wi̱i̱ni, ji̱th ji̱ I-thɛ-rɛl liŋ, kɛnɛ ɣöö ci Kuoth Nhial yi̱er Jɔr-dɛn jak kä kööt amäni gua̱a̱th ëë ci ji̱ I-thɛ-rɛl käny kui̱c ni kɛn diaal, cukɛ dual ɛlɔ̱ŋ, kä cukɛ ŋɛ̈ɛ̈r kɛ kui̱ ji̱ I-thɛ-rɛl. <br />
Cuël gan I-thɛ-rɛl kä Gil-gal <br />
2Kɛn ni̱ni tɔ̱tɔ̱ cu Kuoth Nhial Jɔ-cua jiök i̱, “Moc rɔ ciɛ̈ɛ̈l pa̱a̱m ti moth kä nyɔk cuël gan I-thɛ-rɛl kɛ yiɛth piny.” 3Cu Jɔ-cua rɔ cu moc ciɛ̈ɛ̈l pa̱a̱m kä cuɛ gaat I-thɛ-rɛl cuɛl kä Gib-ɛ̈th-ara-loth. 4Mi go̱rɛ thar kä mëë lät Jɔ-cua ɛ ni nɔmɔ, jɛ mɛn. Kɛn nɛy diaal tëë la wutni, ni ɛ kɛn nɛy tëë tɔ̱ ji̱ wäth ko̱o̱r, cikɛ li̱w dup däär dɔaar guäth ëë cikɛ jiɛn kä I-jëp. 5Cäŋɛ mëë ca ri̱c diaal tëë bëë raar kä I-jëp cuɛ̈l ni kɛn diaal bä, ɛ ni ɣöö ni mëë cikɛ jiɛn kä I-jëp, kɛn gaat tëë dhɔɔl tëë ca di̱eth lɛɛr jäl, /ka̱n kɛ cuɛ̈l, 6kɛ ɣöö ci gaat I-thɛ-rɛl däär dɔaar luk kɛ run ti jiɛn ŋuaan, cu pëk nɛɛni diaal tëë bëë raar kä I-jëp kä ji̱ wäth ko̱o̱r thuɔ̱k kɛ lia̱a̱, kɛ ɣöö cikɛ ruac Kuɔth Nhial dhɔt. Kɛn nɛy tɔ̱tɔ̱ ci Kuoth Nhial ɛ dhil lar i̱ /cikɛ mun in cɛ la̱r gua̱ndɔɔŋnikiɛn i̱ ba dhil ka̱m gaatkiɛn bi nɛn, jɛn mun in la mun caak kɛnɛ lith tuar. 7Kä kɛn gaatkiɛn tëë cɛ jak kä ŋua̱lkɛ gua̱th gua̱ni, kɛ kɛn tëë cu Jɔ-cua kɛ cuɛ̈l, kɛ ɣöö ŋot kɛ /ka̱n kɛ cuɛ̈l, thilɛ ram mi cikɛ cuɛl mëë tekɛ dup. <br />
8Mëë ci nɛy diaal ku thuɔ̱k kɛ cuël, cu naath te ni gua̱thnikiɛn rɛy wec amäni mëë cu buɔ̱ɔ̱tkiɛn luël. 9Ɛ jɛn, cu Kuoth Nhial Jɔ-cua ku jiök i̱, “A tɛɛmɛ niɛ wa̱lɛ, cä kuëth in dëë kuëth ni yɛ ɛ ji̱ rööl I-jëp puɔth pua̱nynikun.” Kɛ kui̱ ɛmɔ, ci gua̱a̱th ɛmɔ ciötdɛ min ci duth jɛ raar amäni wa̱lɛ cua Gil-gal. Gil-gal kɛ thok ji̱ Ɣi-bɛ-ru lotdɛ ni mi ca puɔth. <br />
Mi̱eth bälä kä Gil-gal <br />
10Mëë te ji̱ I-thɛ-rɛl kä Gil-gal cukɛ miɛth bälä nyɔk kɛ ti̱et, kä cukɛ jɛ rialikä kɛ cäŋ kä wäl ŋuaan kä pay, kɛ thiaŋdɛ, kä rɛmni Jɛ-ri-ko. 11Kɛ bakdɛ mëë ruɔ̱n niɛ cäŋ ɛmɔ pa̱ny cukɛ mi̱th rööl ɛmɔ me̱t, cukɛ pampam mi thil thuɔp cam kɛnɛ manytapni ti ca tuɔ̱ɔ̱p. 12Niɛ guäth ɛmɔ pa̱ny mëë cikɛ mi̱th rööl ɛmɔ me̱t, cu nup mi cɔal i̱ mana pɛ̈ɛ̈n päl. Kä /ken gaat I-thɛ-rɛl mana lɛ nyɔk nën. Kä mëë thilɛ mana mi lɛ te thi̱n, nikɛ jɛn ruɔ̱n ɛmɔ a wä nhiam, cu gaat I-thɛ-rɛl cam ni mi̱th diaal tin ciɛk ro̱o̱l Kɛ-naan. <br />
Kuäär rɛ̈m Kuɔth Nhial <br />
13Täämɛ mëë te Jɔ-cua kä Jɛ-ri-ko, cuɛ let kä cuɛ wut mi te cuŋä nhiamdɛ nɛn, te tetdɛ kɛ thɛp mi ca guath go̱kädɛ. Cu Jɔ-cua wä kä jɛ kä cuɛ jɛ thi̱ec i̱, “Ɛ ji̱n raanda, kiɛ raan ji̱ tɛ̈ra?” 14Cuɛ Jɔ-cua loc i̱, “Ëëy. Ɣän ta̱a̱ wan ɛmɛ ala kuäär rɛ̈m Kuɔth Nhial.” Ɛn wa̱nɛ mɔ, cu Jɔ-cua rɔ ka̱m mua̱a̱l, kä cuɛ jɛ läŋ, kä cuɛ jɛ jiök, “Kuäärä, ɛ ɣän kuanydu. Lar min dëë la̱t.” 15Kä cuɛ jɛ jiök i̱, “Lony wa̱a̱riku, kɛ ɣöö ɛn gua̱a̱th ɛ cuŋi thi̱n ɛ thɛ̈kɛ jɛ.” Kä cu Jɔ-cua ɛ liŋ. <br />
<h3><a href="jos chapters.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth </a></h3>
<br />
</body>
</html>
