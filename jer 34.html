<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
34 <br />
Luek Dhid-ki-yaa <br />
1Cu riet Kuɔth Nhial ben kä Yir-mɛ-yaa. Kä ɛn guäth ɛmɔ Nɛ-bu-kad-nɛ-dhar kɛnɛ rɛmdɛ kɛɛliw kɛ kua̱r wi̱i̱ni diaal tëë te piny kuäärädɛ kɛ ji̱kiɛn diaal nyiëëny kɛ Jɛ-ru-tha-lɛm kɛnɛ wi̱i̱kɛ diaal. 2Kä cu Kuoth Nhial ni Kuoth I-thɛ-rɛl ruac lar wëë i̱, “Wër kä jio̱kni Dhid-ki-yaa min la kuäär Juda i̱, ‘Ɣän bä wec ɛmɛ la̱th tetni kua̱r rööl Bɛ̈-bi-lɔn kä bɛ jɛ waŋ kɛ mac. 3Kä ji̱n Dhid-ki-yaa /ci bi kään tetädɛ bɛ ji̱ dhil käp ɛ bi te ni tetnikɛ. Kä bi kuäär Bɛ̈-bi-lɔn nɛn nikɛ nyinku kä bi ruac kɛ jɛ ni nhiamdɛ pa̱ny.’ 4Kä lö kuäär Juda ni Dhid-ki-yaa liŋ rieet Kuɔth Nhial tëë lärɛ ji̱ i̱, ‘/Ci bi li̱w ko̱o̱r. Kä ɛ ni mi liŋi rieetkä tin la̱rä ji̱ lö kuäär Juda ni Dhid-ki-yaa. 5Bi li̱w nikɛ mal. Kä ce̱tnikɛ mëë ca guuri tëë la kua̱r tëë jio̱l wëŋ wal ti kur ŋuänydiɛn nhiamdu, bi naath ji̱ wëŋ wal ti kur bä kä bikɛ ji̱ par wä kɛ i̱, “Aɣ kuäär!” ’ Kɛ ɣöö ɛ ɣän lat rieet ti̱ti̱ mɔ, ruac ni ɣän Kuoth Nhial.” <br />
6Kä cu gök ni Yir-mɛ-yaa rieet diaal ti̱ti̱ la̱t Dhid-ki-yaa kuäär Juda kä Jɛ-ru-tha-lɛm, 7mëë te rɛm kua̱r Bɛ̈-bi-lɔn ko̱o̱r kä Jɛ-ru-tha-lɛm kɛnɛ wi̱i̱ Juda diaal tëë ci duɔth, La-kic kɛnɛ Ä-dhe-ka. Kɛ ɣöö kɛ kɛn wi̱i̱ tin ŋot kɛ buɔ̱m kä wi̱i̱ Juda tin buɔ̱m buɔ̱ɔ̱m. <br />
Ciaŋ kuaanyä mi jiääk <br />
8Kä mɛmɛ ɛ riet Kuɔth Nhial ëë bä kä Yir-mɛ-yaa kɛ kɔr kä mëë ci Dhid-ki-yaa mat ruac la̱t kɛ naath kä Jɛ-ru-tha-lɛm kɛ ɣöö ba ruac luɔ̱ny la̱t kɛ, 9ɛn ɣöö bi ramɔ däman kiɛ nyiman in la ja̱ŋdɛ kä mɔ raan Ɣi-bɛ-ru lony. Kɛ ɣöö bɛ thil ram mi bi raan ji̱ Juudh jak kä ja̱ŋdɛ kä yɛ. 10Kä cu kɛn diaal ɛ nhɔk, ruëëc diaal kɛnɛ nɛy diaal tëë te matdä ruac ɛmɔ, ɛn ɣöö bi ramɔ ja̱ŋdɛ lony wut kiɛ ciek, kä bɛ cu thil ram mi ba nyɔk kɛ loc ni ja̱ŋ kä kɛ. Kä cu kɛn ruac ɛmɔ nhɔk kä cu kɛ ja̱a̱ŋ diaal lony. 11Duundɛ ɣöö kɛ gua̱a̱th mi tɔt cukɛ rɔ nyɔk kɛ riet, kä cua wutni kɛnɛ män tëë ja̱a̱ŋ tëë pay lony nyɔk kɛ ka̱p. Kä cua kɛ nyɔk kɛ jakä kuaanykiɛn. 12Kä cu riet Kuɔth Nhial ben kä Yir-mɛ-yaa, 13ɛn ɣöö ci Kuoth Nhial ni Kuoth I-thɛ-rɛl ɛ lar i̱, “Ɣän cä mat ruac la̱t kɛ guurikun mëë nööŋä kɛ raar kä I-jëp, guäth yieenä laarä jɛ i̱, 14‘Kɛ thuɔ̱k runi da̱ŋ bäkɛl bi ram ɔ kä yɛ, däman min la raan Ɣi-bɛ-ru in ca kök jɛ ala ja̱ŋ dhil lony kɛ runi da̱ŋ bäkɛl tin cɛ lät ni jɛ ikä, bi jɛ lony lätniku.’ Duundɛ ɣöö /ken guuri jɛ liŋ, kä /ka̱n ji̱thkiɛn ga̱ŋ ɣä. 15Kä yɛn cia rɔ̱ pay ri̱t jiäknikun ɛ, cia mi gɔaa la̱t waaŋdä kɛ ɣöö cia ruac luɔ̱ny ja̱a̱ŋni la̱t, ɛ ci ramɔ gua̱n thieekädɛ lony, kä cia mat ruac lat rɛy luaak in cɔalkɛ kɛ ciötdä. 16Kä kɛ kɔrɛ cuarɛ rɔ̱ ri̱t kä cuarɛ ciötdä ŋar ŋar, kɛ ɣöö ci ramɔ kä yɛ wut kɛnɛ ciek tëë la ja̱a̱ŋkɛ nyɔk kɛ naŋ jɔk. Kä ci yɛn kɛ kɔŋ lony ce̱tnikɛ mëë go̱r kɛn ɛ. Cia kɛ lɛni nyɔk kɛ loc kä ɣöö bikɛ la kuaanykun. 17Kɛ kui̱ ɛmɔ, cu Kuoth Nhial wee i̱, ‘/Ken yɛn ɣä luɔ̱th kɛ kui̱ luɔ̱ny ji̱ thieekädun kɛnɛ dämuɔɔrikun.’ Kä nɛ̈nɛ jɛ, ɣän bä yɛ luɔ̱ny ko̱r kɛ buɔth kɛnɛ liaw. Ɣän bä yɛ jakä nɛy ti jiäk ɛlɔ̱ŋ kä kua̱r wec muɔ̱ɔ̱n diaal. 18Kä bä nɛy tëë ya̱rkɛ mat ruacdä, kä /ka̱n jɛ la̱t ce̱tkɛ mëë ci kɛn ɛ lat nhiamdä, bä kɛ ŋuɔ̱k ni däär ce̱tnikɛ ruath ëë ci kɛn ɛ ŋuɔ̱k a jälkɛ kɛ kam ŋuɔɔknikɛ. 19Ɣän bä kua̱r Juda, kɛ kua̱r Jɛ-ru-tha-lɛm, kɛ jio̱wni, kɛ bööth palä kɛ nɛy diaal tëë ci ja̱l kɛ kam ŋuɔɔkni ruaath, 20la̱th tetni ji̱ tɛ̈riɛn tin la go̱o̱r tëkdiɛn. Kä bi ri̱ŋkiɛn cua̱ mi̱eth din kɛnɛ ley dɔaar. 21Kä Dhid-ki-yaa min la kuäär Juda kɛnɛ ruëëc bä kɛ la̱th tetni ji̱ tɛ̈riɛn tin görkɛ tëkdiɛn. Bä kɛ la̱th tetni rɛ̈m kua̱r Bɛ̈-bi-lɔn mëë ci rɔ kɔŋ bar kɛ kɛ. 22Kä nɛ̈nɛ jɛ, ɣän bä ruac kɛ kɛ, kä bi kɛn luny niɛ wi̱c ɛmɛ. Bi kɛ nyiëëny kɛ jɛ kä bikɛ jɛ käp. Kä bi kɛ jɛ cua̱th kɛ mac. Kä bä wi̱i̱ Juda jakä day mi thil ram mi bi cieŋ thi̱n. Ruac ni ɣän Kuoth Nhial.” <br />
<h3><a href="jer chapters.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth </a></h3>
<br />
</body>
</html>
