<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
6 <br />
1Kɛ kui̱c ɛmɔ, wanɛ nhiam kɛ ŋi̱i̱c, ba̱nynɛ tuk ŋi̱i̱cä kɛ kui̱ Kritho jɔkdan. Kä /cuarnɛ ŋi̱i̱c lɛ nyɔk kɛ kui̱ ŋäthä Kuɔth, rietnɛ ni rɔ̱ kä lät tin nööŋkɛ lia̱a̱, a te ni kɔn kɛ ŋa̱th kɛ Kuoth. 2/Canɛ rɔ̱ bi riet ŋi̱i̱cä kɛ kui̱ la̱k nath kɛnɛ kui̱ läth tetni wuɔ̱thni nath kɛ jiëc nath li̱th kɛnɛ luk in do̱raar. 3Kä banɛ jɛ la̱t ɛn ŋi̱i̱c, mi nhɔk Kuoth ɛ. 4Bumɛ ɛn ɣöö dëë nɛy tin ci ŋa̱thdiɛn päl luɔ̱ɔ̱c jɔk kɛn nɛy tëë ci kɔŋ te rɛy buɔyä Kuɔth kä ci muc nhial jek kä ci kɔŋ te rɛy nyuaakä Yieekä in Gɔaa in Rɛl Rɔ, 5kä cikɛ gɔɔy ruac Kuɔth kɛnɛ lua̱ŋ runi ti bi ben tɔ̱ ŋa̱c. 6Duundɛ ɣöö cikɛ kac jɔk ŋäthädiɛn, bumɛ ɛn ɣöö dëëkɛ luɔ̱ɔ̱c jɔk a bikɛ dueerkiɛn päl kɛ ɣöö pua̱tkɛ ni Gat Kuoth puɔ̱ɔ̱ny jiaath kä yɔaŋkɛ jɛ nhiam nath. 7Kɛ ɣöö naath ce̱tkɛ kɛ mun in la dem nhiaal ɛ ikä, kä jakɛ wal ti gɔw kä do̱ny kɛ kui̱ nɛɛni tin puɔ̱rkɛ jɛ, jɛn jekɛ puɔ̱th kä Kuoth. 8Kä mi do̱ny ni jiɛn kuiyni kɛnɛ thil lual thi̱n, cɛ thil luɔt, jɛn ca jɛ bit ɛ Kuoth, kä bi mac ɛ waŋ. <br />
9Kä a cäŋ ruac nɛy inɔ, mäthnikä, kɔn carkɛ ni ti gɔw kɛ kui̱dun, ti la nyin känä. 10Kɛ ɣöö Kuoth /ciɛ ram mi thil cuŋ bɛ lätkun car, kɛnɛ nhök in cia nyoth kɛ kui̱dɛ kɛ lätni nɛɛni Kuɔth ikä, ce̱tkɛ min ŋot yɛn kɛ la̱tdɛ. 11Kä görkɔ jɛ ɛn ɣöö bi ramɔ kä yɛ nyoth ni mi ce̱tkɛ ɛnɔ amäni guut, kɛ ɣöö bi tin ŋa̱thɛ kulɛ ben ala thuɔ̱ɔ̱k. 12Kɛ ɣöö /ci nɛy ɛ go̱o̱r ɛn ɣöö bi yɛn a duaali, duundɛ ɣöö bia ce̱tkɛ nɛy tin ŋa̱th kä lip bitdä, kä jëkɛ min ci Kuoth ɛ lar. <br />
Ɛ thuɔ̱k min ci Kuoth ɛ lar <br />
13Mëë ci Kuoth mëë cɛ lar lät kä A-bɛ-ram, kä kɛ ɣöö thilɛ ram mi di̱t ni jɛn mi derɛ rɔ yac kɛ jɛ, cuɛ rɔ yac kɛ rɔɔdɛ, 14wee i̱,#6:13-14 Tuk 22:16-17. “Ɛpuc, ɣän bä ji̱ poth, kä bä kuayku jakä ŋuan.” 15Kä inɔ, mëë ci A-bɛ-ram li̱ep bitdä, cuɛ puɔ̱th ëë ca lat ɛ Kuoth jek. 16Ɛpuc, yac naath rɔ̱ kɛ ram mi di̱t ni jɛn kä kɛ, kä ya̱c ɛ jɛn ŋuk gak gaaknikiɛn diaal. 17Kä inɔ mi go̱o̱r Kuoth ɣöö bɛ min cɛ lar jak kä mi thil diw kä nɛy tin bi jɛ jek, kä go̱o̱rɛ ɣöö bɛ nyuɔ̱thkɛ min cɛ car /ca jɛ gɛr, la ya̱cdɛ cua̱ matdɛ thi̱n. 18Kɛ ɣöö nɔ tëëkɛ rɛw ti /ca dee gɛr, a la ɣöö /ci Kuoth kac dee kac, kä /cɛ rɔ dee gɛr. Kɛn ti̱ti̱ cuɔmkɛ kɔn nɛy tin ci ben känä Kuɔth, bikɛ kɔn moc buɔ̱m kɛ ɣöö banɛ te rɛy ŋäthä min ca kam kɔn. 19Kä ŋa̱th ɛmɛ ɛ jɛn la dep teekädan kɛnɛ buɔ̱mdan ɔ. Kä jɛn wëë ni rɛy geelä, guäth in rɛl gɔɔydɛ rɔ ni rɛci. 20Ni guäth in ci Yecu wä thi̱n nhiamdan, kä ca bo̱o̱th palä in di̱i̱t amäni cäŋ kɛl, ɛ bo̱o̱th palä mi ce̱tkɛ Mal-ki-dhɛ-dɛk. <br />
<h3><a href="heb chapters.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth</a></h3>
<br />
</body>
</html>
