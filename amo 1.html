<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
1 <br />
1Ti̱ti̱ kɛ ruaacni A-mɔth, yie̱e̱n deet mi bëë rɛ̈ɛ̈k mi cɔali Tɛ-kowa tëë cɛ nɛn kɛ la̱k kɛ kui̱ I-thɛ-rɛl, runi da̱ŋ rɛw mëë /kenɛ piny ni lath. Kɛn ni̱ni tɔ̱tɔ̱ Ö-dhi-ya ɛ kuäär in di̱i̱t kä Juda, kä cu Ya-rɔ-baam a gat Yo-ac kuäär in di̱i̱t kä I-thɛ-rɛl. <br />
2Kä cuɛ wee i̱, <br />
“Kuoth Nhial tuɔ̱kɛ ni kä Dha-yɔn, <br />
kä päl jɔwdɛ nikä <br />
Jɛ-ru-tha-lɛm. <br />
Ci wal ɣɔ̱ɔ̱k cu kööt, <br />
kä ci jol wec pa̱a̱m <br />
Kar-mɛl rɔɔl.” <br />
3Nɛmɛ ɛ min lar Kuoth Nhial ɛ, <br />
“Ji̱ Da-math-kɛth ca dueer <br />
ti ŋuan la̱t. <br />
Kɛ kui̱ ɛmɔ, ɣän /cä bi kac <br />
jɔk kɛ riɛk in nöŋä kɛ, <br />
kɛ ɣöö ca ji̱ Gil-yad kɔ̱m <br />
kɛ kɔ̱ɔ̱mni yie̱e̱thä. <br />
4Kɛ kui̱ ɛmɔ, bä mac wuɔc wi̱i̱ <br />
duëël Ɣa-dha-el, <br />
kä bɛ tiëc Bɛn-a-dad <br />
ti̱n buɔ̱m buɔ̱ɔ̱m ben pɛt ɛ pɛt. <br />
5Bä ciik thi̱ekni Da-math-kɛth <br />
to̱l kä piny, <br />
kä bä ji̱kɛ diaal na̱k <br />
pääm täpä A-bɛn, <br />
kä bä kuäärɛ wuɔ̱l kä Beth-e-den, <br />
kä bi ji̱ Thi-ri-ya wä ciɛŋ <br />
ala pɛ̈ɛ̈c kä Kir,” <br />
ruac ni Kuoth Nhial. <br />
Ji̱ Pi-li-thɛt <br />
6Nɛmɛ ɛ min lar Kuoth Nhial ɛ, <br />
“Ji̱ Gadha ca dueer ti ŋuan la̱t, <br />
kɛ kui̱ ɛmɔ, ɣän /cä bi kac <br />
jɔk kɛ riɛk in nöŋä kɛ, <br />
kɛ ɣöö ca do̱r nath jak kä pɛ̈ɛ̈c <br />
ni kɛn diaal, <br />
kä bikɛ kɛ wä thöp kä Ɛ-dɔm. <br />
7Kɛ kui̱ ɛmɔ, bä mac wuɔc <br />
pa̱a̱ny Gadha, <br />
kä bɛ ti̱eckɛ ti̱n buɔ̱m buɔ̱ɔ̱m <br />
ben pɛt ɛ pɛt. <br />
8Kä bä ji̱ Ac-dod diaal näk, <br />
amäni kuäär Ac-kɛ-lon bä. <br />
Bä Ac-kɛ-lon moc riɛk, <br />
amäni mi ci <br />
ji̱ Pi-li-thɛt thil,” <br />
ruac ni Kuäär ni Kuoth Nhial. <br />
Ji̱ Dhor <br />
9Nɛmɛ ɛ min lar Kuoth Nhial ɛ, <br />
“Kɛ kui̱ dueeri ti̱n ci <br />
ji̱ Dhor kɛ la̱t, <br />
ɣän /cä riɛkdiɛn bi ka̱m thia̱k, <br />
kɛ ɣöö cikɛ do̱r nikɛ lidɛ pɛ̈c <br />
ni kä Ɛ-dɔm, <br />
kä /kenkɛ guk maarä tit. <br />
10Kɛ kui̱ ɛmɔ, bä mac wuɔc wi̱i̱ <br />
pa̱a̱ny rɛ̈ɛ̈k Dhor, <br />
kä bɛ ti̱eckɛ ti̱n buɔ̱m buɔ̱ɔ̱m <br />
pɛt ɛ pɛt.” <br />
Ɛ-dɔm <br />
11Nɛmɛ ɛ min lar Kuoth Nhial ɛ, <br />
“Kɛ ɣöö ci Ɛ-dɔm dueer kööt, <br />
/cä riɛkdɛ bi ka̱m thia̱k, <br />
kɛ ɣöö cɛ däman cuɔp lɛɛr kɛ ko̱r, <br />
a thil pälikä, <br />
kä ci waaŋ lɔaacdɛ kɛ däman <br />
ŋot thi̱n ni ciaŋ. <br />
12Kɛ kui̱ ɛmɔ, bä mac yuɔr Te-man, <br />
kä bɛ tiëc Bɔ-dhɛ-ra ti̱n <br />
buɔ̱m buɔ̱ɔ̱m pɛt ɛ pɛt.” <br />
Ji̱ Am-on <br />
13Nɛmɛ ɛ min lar Kuoth Nhial ɛ, <br />
“Kɛ ɣöö ci ji̱ Am-on dueer kööt, <br />
/cä riɛkdiɛn bi ka̱m thia̱k, <br />
kɛ ɣöö cikɛ jia̱a̱c mään ti ruet <br />
rɛt kä piny kä Gil-yad, <br />
i̱ deekɛ mundiɛn cu re̱p. <br />
14Kɛ kui̱ ɛmɔ, bä päny Rɛ̈-baa <br />
cua̱th kɛ mac, <br />
kä bɛ ti̱eckɛ ti̱n buɔ̱m buɔ̱ɔ̱m <br />
cu pɛt ɛ pɛt. <br />
kä tëë kɛ ko̱o̱k kɛ cäŋ yie̱e̱thä, <br />
kɛnɛ thul kɛ cäŋ rothä. <br />
15Ba kuääriɛn in di̱i̱t <br />
kɛnɛ kua̱r kɔaarɛ pɛ̈c <br />
rööl gölä,” <br />
ruac ni Kuoth Nhial. <br />
<h3><a href="amo chapters.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth</a></h3>
<br />
</body>
</html>
