<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
<p>14 <br />
  Juc kua̱r ni Atha kɛ ji̱ Kuc <br />
  1Kä cu Ä-bi-yaa li̱w, kä cua jɛ kony därwec Dee-bid. Kä cu gatdɛ ni Atha ruëc kɛ gua̱a̱thdɛ. Kɛ ni̱n te ruëc kɛ jɛ, cuɛ tekɛ mal kɛ run wäl. 2Kä cu Atha la̱t ni cuŋ nhiam Kuɔth Nhial ni Kuothdɛ. 3Kä cuɛ yi̱kni Kuthni baaŋ kɛ gua̱th palikiɛn däk, kä cuɛ riäkni kɛnɛ puɔ̱ny Ä-ce-rim to̱l kä piny, 4kä cuɛ ji̱ Juda jiökɛ i̱ ba la̱t ni min laar Kuoth Nhialɛ ni Kuoth gua̱ni, kä ba ŋuɔ̱tkɛ kɛnɛ luëëk tit. 5Kä cuɛ gua̱th pali kɛnɛ yi̱kni wal tin ŋuäny woc rɛy wi̱i̱ni Juda diaal. Kä cuɛ rɛy cieŋ kuäärä jak kä tekɛ mal. 6Kä cuɛ wi̱i̱ ti buɔ̱m buɔ̱ɔ̱m täth kä Juda, kɛ ɣöö ci Kuoth Nhial jɛ ka̱m mal. 7Kä cuɛ ji̱ Juda jiök i̱, “Ta̱thnɛ wi̱i̱ ti̱ti̱, kä banɛ kɛ wil kɛ päny kɛnɛ biɛɛni, kɛ thi̱ekni ti tëë do̱o̱pni. Kä mun ca duŋdan, kɛ ɣöö canɛ la̱t ni min go̱o̱r Kuoth Nhial Kuothdan ɛ. Canɛ jɛ thiec, kä cɛ kɔn ka̱m mal kui̱ni diaal.” Inɔ cukɛ cu tääth kä cua cu luäŋ. 8Kä cu Atha tekɛ rɛm mi tëë nɛy ti bathdɔɔri ti kur diɔ̱k kä Juda ti tekɛ mutni kɛnɛ köötni, kɛ nɛy ti bathdɔɔri ti kur rɛw wi̱cdɛ jiɛn bädäk kä ji̱ Ben-ya-min ti tekɛ köötni kɛ bääri. <br />
9Kä cu raan Kuc mi cɔali Dhɛra Juda ben käp kɛ nɛy ti bathdɔɔri ti bathdɔɔri, kɛ thurbiɛɛli ti kur diɔ̱k, cukɛ ben nikä Ma-re-ca. 10Kä cu Atha ben raar bëë ben nyiëëny kɛ kɛ wi̱i̱ lo̱o̱lä Dhɛ-pa-thaa kä Ma-re-ca. 11Kä cu Atha Kuoth Nhial Kuothdɛ pal i̱, “Aɣ Kuoth Nhial, thilɛ ram mi päär kɛ ji̱ kɛ luäk raam mi nyua̱n kä ram mi bum bum. Luäk nɛy lö Kuoth Nhial Kuothda, kɛ ɣöö cakɛ rɔ̱ ka̱p ni ji̱, kä kɛ ciötdu cakɔ ben raar nyiëëny nɛy kɛ rɛm ɛ di̱i̱t ɛmɛ. Kä ji̱n lö Kuoth Nhial ɛ ji̱n Kuothda. Kä thilɛ ram mi dëë ji̱ puɔ̱t.” 12Kä cu Kuoth Nhial ji̱ Kuc jak kä juɔckɛ nhiam Atha kɛnɛ ji̱ Juda. Kä cu ji̱ Kuc rɔ̱ bar. 13Kä cuɛ kɛ guɔ̱ɔ̱r kɛnɛ nɛy tin tekɛ jɛ kɛɛl cu mäni Gɛ-raar. Cua ji̱ Kuc näk ni kɛn diaal a bɛ thil ram mi cu duɔth kɛ tëk, kɛ ɣöö cakɛ jak kä juɔckɛ ɛ Kuoth Nhial kɛnɛ rɛmdɛ. Kä cu ji̱ Juda pɛ̈ɛ̈c ti ŋuan naŋ. 14Kä cukɛ wi̱i̱ diaal tin te gekä Gɛ-raar däk, kɛ ɣöö cikɛ dual kɛ Kuoth Nhial. Kä cukɛ wi̱i̱ diaal pɛc, kä cukɛ pɛ̈ɛ̈c ti ŋuan jëk thi̱n. 15Kä cukɛ gɛ̈ɛ̈wni yiëën ɣɔ̱ɔ̱k da̱k piny, kä cukɛ det kɛnɛ thɔ̱a̱rɔa̱a̱li ti ŋuan naŋ. Kä cukɛ loc kä Jɛ-ru-tha-lɛm. </p>
<h3><a href="2ch chapters.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth </a></h3>
<p><br />
</p>
</body>
</html>
