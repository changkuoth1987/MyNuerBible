<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
25 <br />
Läär kɛ pɛc nath kä Bɛ̈-bi-lɔn <br />
1Cu ruac Kuɔth Nhial ben kä Yir-mɛ-yaa kɛ kui̱ ji̱ Juda diaal kɛ ŋuaan runi ruëc Yɛ-ɣo-ya-kim gat Yo-ci-yaa kuäär Juda (min la jio̱l runä ruëc Nɛ-bu-kad-nɛ-dhar kuäär Bɛ̈-bi-lɔn), 2mëë cu Yir-mɛ-yaa jɛ la̱t ji̱ Juda diaal kɛnɛ ji̱ Jɛ-ru-tha-lɛm i̱, 3“Kɛ run ti jiɛn da̱ŋ rɛw wi̱cdɛ diɔ̱k, nikɛ wäl diɔ̱k runi ruëc Yo-ci-yaa gat Am-on kuäär Juda, amäni walɛ, cu ruac Kuɔth Nhial ben kä ɣä kä cä jɛ la̱t yɛ gua̱thni diaal, duundɛ ɣöö /ken yɛn ɛ liŋ. 4Kä /ken yɛn ɛ tit, cäŋ ni min jäk Kuoth Nhial yɛ kä ja̱a̱ŋkɛ ni go̱o̱k gua̱thni diaal wëë i̱, 5‘Rietdɛ rɔ̱ ɛn täämɛ, ɛ ram ɔ rɔ ri̱t kä dupkɛ kɛnɛ lätkɛ tin jiäk, kä ciaŋɛ ni mun ëë ci Kuoth Nhial jɛ ka̱m yɛ kɛ guurikun ni wal amäni cäŋ kɛl. 6Kä /cuarɛ guur ni kuth kɔ̱kiɛn kä /cuarɛ kɛ pal, kä /cuarɛ ɣä jak kä gak kɛ lät tetnikun. Kɛ ɣöö /cä yɛ bi lɛ moc kɛ riɛk.’ 7Kä cuarɛ ŋot /ci yɛn ɣä liŋ, cuarɛ jak ni ɣä kä gak kɛ lät tetnikun, kä cuarɛ nöŋ ni rɔ̱ riɛk.” <br />
8Kɛ kui̱ ɛmɔ, cu Kuoth Nhial wee i̱, “Kɛ ɣöö /ken yɛn rieet kä luɔ̱th, 9ɣän bä thuk duëli kuec caam diaal kɛnɛ Nɛ-bu-kad-nɛ-dhar kuäär Bɛ̈-bi-lɔn jäk kä ja̱ŋdä, bi kɛ mun ɛmɛ kɛnɛ ji̱kɛ ben mak, kɛ döör diaal tin te thiekä. Ɣän bä kɛ däk ni kɛn diaal, kä bä kɛ jak kä riɛk, kä bɛ nëën gäy, bi kɛ da̱k amäni cäŋ kɛl. 10Kä ɣän bä tɛ̈th lɔaac woc rɛydiɛn, kä bɛ thil tɛ̈th lɔaac kuën, kä bɛ thil bɛl ti ba guär kä bɛ thil liɛth kɛ kui̱ lɛmbärä. 11Kä ɛn wec ɛ mi kɛɛliw bɛ da̱k a ba day, kä kɛn nɛy ti̱ti̱ bi kɛn a kuaany kua̱r Bɛ̈-bi-lɔn kɛ run ti jiɛn bärɔw. 12Kä kɛ kɔr kä mi wä run ti jiɛn bärɔw wä thuɔ̱k, ɣän bä kuäär Bɛ̈-bi-lɔn kɛnɛ do̱r ɛmɔ kɛ ro̱l ji̱ Kɛ̈l-da-ya duäc kɛ kui̱ jiäknikiɛn, kɛ ɣöö ca mun jak kä däk amäni cäŋ kɛl. 13Ɣän bä tin diaal tin cä lat kɛ kui̱ wec ɛmɛ nööŋ thi̱n, kɛn tin diaal tin te rɛy buɔk ɛmɛ, tin ci Yir-mɛ-yaa kɛ lat kɛ kui̱ dööri diaal. 14Kɛn pua̱nykiɛn bi kɛn a kuaany dööri ti ŋuan kɛnɛ kua̱r tin di̱t, ɣän bä kɛ culikä ce̱tnikɛ ciɛŋkiɛn kɛnɛ lät tetnikiɛn.” <br />
Luk Kuɔth kɛ döör <br />
15Kä nɛmɛ ɛ min ci Kuoth Nhial ni Kuoth I-thɛ-rɛl ɛ la̱r ɣä i̱, “Käni liɛɛr kɔŋä gaakdä nɛmɛ tetädä, kä a jɛ math kɛ ɛ döör diaal tin cä ji̱ jäk kä kɛ. 16Mi wä kɛ jɛ math bikɛ yɔ̱ŋ kɛ kui̱ köör in cä jäk kä rɛydiɛn.” <br />
17Kä cua̱ liɛɛr ka̱n tetdä Kuɔth Nhial, kä cua̱ döör diaal tin cɛ ɣä jäk kä thi̱n jak kä math kɛ jɛ. 18Kä cua Jɛ-ru-tha-lɛm kɛnɛ wi̱i̱ Juda kɛ kua̱rkɛ kɛnɛ bööthkɛ däk, kä cua kɛ jak kä day kä ci kɛn a cäät amäni walɛ. 19Kä cu kuäär I-jëp ni Pɛro kɛnɛ ji̱ kɔarɛ kɛ bööthkɛ kɛ nɛɛkɛ diaal, 20kɛ jur diaal tin cieŋ rɛydiɛn, kɛ kua̱r rööl udh diaal, kɛ kua̱r rööl Pi-li-thɛt diaal (Ac-kɛ-lon, Gadha, Ɛk-ron, kɛ duɔth ji̱ Ac-dod). 21Kɛ ji̱ Ɛ-dɔm kɛnɛ ji̱ Mo-ab, kɛ gaat Am-on. 22Kɛ kua̱r Dhor diaal, kɛ kua̱r Dhi-don diaal, kɛ ji̱ wec kiɛɛr diaal tin te kui̱c bar. 23Kɛ Dɛ-dan kɛnɛ Teemɔ kɛ Buudh, kɛ nɛy diaal tin ca mi̱em wuɔ̱thnikiɛn gek. 24Kɛ kua̱r Ä-rab-ya diaal, kɛ kua̱r nɛɛni diaal tin ca rɔ liɔm, tin cieŋ rɛy dɔaar. 25Kɛ kua̱r Dhim-ri diaal, kɛ kua̱r Ee-lam diaal, kɛ kua̱r Ma-day diaal, 26kɛ kua̱r kuec caam diaal tin na̱n kɛnɛ tin thia̱k, ni kɛ̈l kɛ̈ɛ̈li, kɛ nɛy diaal tin cieŋ wi̱i̱ muɔ̱ɔ̱n. Kä kɛ kɔriɛn bi kuäär Bɛ̈-bi-lɔn ɛ math. <br />
27Kä cu Kuoth Nhial in la Ruey Ɣɔaa ni Kuoth I-thɛ-rɛl wee i̱, “Bi kɛ la̱t nɛmɛ i̱, ‘Ma̱thɛ, a bia yɔ̱ŋ kä bia ŋɔk, piɛkɛ rɔ kä /cia rɔ bi jiɛc kɛ kui̱ köör in ja̱kä kä rɛydun.’ <br />
28“Kä mi ci kɛnɛ lo̱k ɛn ɣöö ba liɛɛr ka̱n tetkädu kɛ ɣöö dëë jɛ math, bi kɛ jiök ɛn ɣöö ci Kuoth Nhial in la Ruey Ɣɔaa wee i̱, ‘Bia jɛ math! 29Kɛ ɣöö cä jɛ tok kɛ mi la̱tdä jiäk ɛn wi̱c in cɔalkɛ kɛ ciötdä, kä ɛ yɛn i̱ dɔ̱ŋ bia kään a /ka̱n yɛ tɔ̱ŋ? /Ci yɛn bi wä a /ka̱n duäc, kɛ ɣöö ja̱kä ko̱r kä ji̱ wec muɔ̱ɔ̱n diaal, ruac ni ɣän Kuoth Nhial.’ <br />
30“Kä täämɛ bi kɛn diaal la̱t rieet go̱o̱kä ti̱ti̱ kɛ kui̱diɛn wi̱i̱ i̱, <br />
‘Bi Kuoth Nhial rɔal ni nhial, <br />
bi jɔwdɛ päl ni guäth <br />
cieŋädɛ, <br />
bɛ ma̱a̱r ɛlɔ̱ŋ kɛ kui̱ muɔ̱ɔ̱ndɛ, <br />
jɛn bɛ rɔal ce̱tnikɛ nɛy <br />
tin la dɛy wal a kɔakɛ, <br />
kɛ kui̱ gaakdɛ kɛ ji̱ wec <br />
muɔ̱ɔ̱n diaal. <br />
31Kä bi jɔw päl ni peek ɣɔaa, <br />
kɛ ɣöö bi Kuoth Nhial go̱o̱ny <br />
nööŋ kɛ kui̱ dööri. <br />
Bɛ nɛy diaal luk <br />
kä bɛ ji̱ dueeri näk,’ <br />
ruac ni ɣän Kuoth Nhial. <br />
32“Kä cu Kuoth Nhial in la <br />
Ruey Ɣɔaa nɛmɛ lar wëë i̱, <br />
‘Riɛk a bëëni bɛ wä <br />
kä do̱rɔ kɛnɛ do̱rɔ, <br />
kä thul mi di̱i̱t a bëëni <br />
pekni ɣɔaa!’ <br />
33“Kä kɛn nɛy tin ba näk ɛ Kuoth Nhial ɛn cäŋ ɛmɔ, bikɛ te gua̱thni diaal a känɛ jɛ ni peek ɣɔaa bi mäni pek in dɔ̱ŋ. Kä /ca naath bi par kiɛ ba kɛ ma̱a̱t kiɛ ba kɛ kony. Bi ka ni di̱r wi̱c muɔ̱ɔ̱n. <br />
34Wieeɛ lö yiëën deet, <br />
dalɛ rɔ rɛy ŋɛthä <br />
lö bööth deet, <br />
kɛ ɣöö ci gua̱th in ba näk <br />
ni yɛ cop, <br />
bia pɛ̈ɛ̈n ce̱tnikɛ mɛ̈ɛ̈k kuakni. <br />
35Kä bɛ thil gua̱a̱th mi bar yiëën <br />
deet rɔ̱ thi̱n, <br />
kä bɛ thil gua̱a̱th mi bi <br />
bööth deet rɔ lɛ̱̈ny thi̱n. <br />
36Liŋ wiee yiëëni deet, <br />
kɛnɛ lul bööthni deet! <br />
Kɛ ɣöö yär Kuoth Nhial gua̱th <br />
la̱k deetkiɛn. <br />
37Kä gua̱th malä ciɛŋädiɛn ba day, <br />
kɛ kui̱ gaak Kuɔth Nhial. <br />
38Bi kɛn kɛ ba̱ny piny ce̱tnikɛ <br />
lony mi bäny duelɛ piny, <br />
kɛ ɣöö ci wecdiɛn te <br />
ni lutdä, <br />
kɛ kui̱ nɛɛni tin ciaŋkɛ kɛ a jiäk, <br />
kɛnɛ kui̱ gaak Kuɔth Nhial.” <br />
<h3><a href="jer chapters.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth </a></h3>
<br />
</body>
</html>
