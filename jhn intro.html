<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
<p>Riet in nhiam <br />
  Kɛn thuk tin gɔw kɛ kui̱ Yecu tin ca gɔ̱r ɛ Jɔ̱ɔ̱n, cɛ Yecu lat ala Riet Kuɔth mi do̱raar mëë cu jɔɔc ala raan kä cuɛ cieŋ rɛydan (cio̱o̱k 1:14). Ce̱tnikɛ min ci bok puɔ̱nydɛ jɛ lat ɛn ɣöö kɛn thuk ti gɔw ti̱ti̱ gɔ̱a̱rkɛ kɛ kɛ ɣöö bi ram in bi jɛ kuɛn tekɛ ŋa̱th i̱ Yecu ɛ jɛn Kään ëë ca lat, kä ɛ jɛn Gat Kuɔth. Kä kɛ ŋa̱thdiɛn kɛ jɛ dɔ̱ŋ bikɛ tekɛ tëk (20:31). <br />
  Kä kɛ kɔr ri̱tdä min nhiam min lat Riet Kuɔth in do̱raar kɛ Yecu, cu pek in nhiam kä bok ruac kɛ kui̱ kä tin kɔ̱ŋ tin ga̱ykɛ naath tin nyuɔthkɛ ɣöö Yecu ɛ jɛn Kään ëë ca lar, kä Gat Kuɔth. Kä kɛn ti̱ti̱ cua kɛ guɔ̱ɔ̱r ɛ ruaacni tin nyuɔthkɛ min lot tin ga̱ykɛ naath kɛ. Ɛn pek ɛmɛ kä bok latdɛ ɣöö ŋääth tha̱a̱ŋ nath Yecu, kä cu kɛn a ji̱ kɔaarɛ. Kä cu nɛy tin kɔ̱ŋ jɛ gak kä cukɛ ŋa̱thdɛ lo̱k. Cio̱o̱k kä 13-17 ca thiëëk ëë thieek kɛ Yecu kɛnɛ ji̱ kɔaarɛ gɔ̱r kɛ wäär ëë yiankɛ ni jɛ, kɛnɛ rieet tëë latdɛ tëë comɛ nikɛ kɛ thiaŋ ëë ba cu wä pua̱t ni jɛ wi̱i̱ jiaath. Kä ciök tin thuk kɛ bok lat kɛn yiën Yecu kɛnɛ kuɔ̱mdɛ kɛ puɔ̱tdɛ jiaath kɛnɛ jiëcdɛ kɛ rɔ li̱th, kɛ nyuthdɛ kɛ rɔ ji̱ kɔaarɛ kɛ kɔr jiecädɛ kɛ rɔ li̱th. <br />
  Kä cäät ciëk ëë ca käp dho̱m (8:1-11). Ca jɛ go̱l kɛ ɣöö ci buɔkni thuɔk ti ŋuan kä buɔkni tëë ca loc ni wal ɛ ba̱ny raan, kä ci tha̱a̱ŋ buɔkni jɛ gɔ̱r gua̱thni ti kɔ̱kiɛn. <br />
  Kä Jɔ̱ɔ̱n cɛ lat ni muc teekä ɛlɔ̱ŋ mi ba jek kɛ Kritho, kä ɛ muc mi bi tuɔɔk niɛ täämɛ kä bɛ ben kä nɛy tin ca Yecu nhɔk ala duɔ̱ɔ̱p, kä ɛ thuɔ̱k kä ɛ tëk. Kä jɔac nhiam Jɔ̱ɔ̱n ëëdan ɛ jɛn ci cua̱ mi guɔ̱ɔ̱rkɛ mɔ rɛy ciɛŋä ni ciaŋ min ku ciaŋ thuɔ̱ɔ̱kni yieekä lɛ nyoth, ce̱tkɛ pi̱w kɛ mi̱eth kɛnɛ buay kɛ yieen deet kɛnɛ detkɛ, kɛ kak wal kɛ kui̱ kɔaŋ kɛnɛ dɛykɛ. <br />
  Tin te rɛy buɔk <br />
  1. Nyuuthni tin nhiam 1:1-18 <br />
  2. Jɔ̱ɔ̱n in la Lääk kɛnɛ ji̱ kɔaar Yecu tin nhiam 1:19-51 <br />
  3. La̱t Yecu rɛy nath 2:1—12:50 <br />
  4. Ni̱n tin jɔak rɛcɔ kɛnɛ gëk Jɛ-ru-tha-lɛm 13:1—19:42 <br />
  5. Jiëc Yecu kɛ rɔ li̱th kɛnɛ jɔacdɛ 20:1-31 <br />
6. Ruac in jɔak kɛ kui̱ jɔacä Yecu in dɔ̱ŋ kä Gɛ̈-lɛ-li 21:1-25 </p>
<h3><a href="jhn chapters.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth </a></h3>
<p><br />
  <br />
</p>
</body>
</html>
