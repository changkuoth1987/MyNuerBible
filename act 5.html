<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
5 <br />
A-na-ni-ath kɛnɛ Tha-pay-ra <br />
1Kä cu wut mi cɔal i̱ A-na-ni-ath kɛnɛ ciekdɛ ni Tha-pay-ra tha̱a̱ŋ kuaknikiɛn kɔak. 2Kä cuɛ tha̱a̱ŋ yio̱wni tɛ̱̈ɛ̱̈ a ŋäc ciekdɛ jɛ, cuɛ nööŋ ni tha̱a̱ŋkiɛn kä rɔ̱, kä cuɛ kɛ ben la̱th nhiam jaakni. 3Kä cu Pi-tɔr wee i̱, “A-na-ni-ath, ɛŋu ci Cɛy-tan lɔcdu thiäŋ ɔ a käci ni Yiëë in Gɔaa in Rɛl Rɔ kac, kɛ bäny tha̱a̱ŋ yio̱wni kuakni piny? 4Mëë ŋotdɛ a /ka̱n jɛ kɔak, /ciɛ duŋdu? Kä kɛ kɔr kä min ci jɛ kɔak, /ci yio̱w a nyinku? Ku ca̱p ɛmɛ lɛ cäp kɛ lɔcdu i̱di? Ɛn kac ɛmɛ /ciɛ käc naath, käci ni jɛ Kuoth!” 5Täämɛ mëë ci A-na-ni-ath rieet ti̱ti̱ liŋ, cuɛ tɛɛth kä cuɛ li̱w. Kä cu dual mi di̱i̱t ben kä nɛy diaal tëë ca nɔmɔ liŋ. 6Kä cu ŋuɛ̈tni rɔ̱ jiɛc cukɛ puɔnydɛ rith, kä cukɛ jɛ kap raar cua jɛ wä kony. <br />
7Kɛ gua̱a̱th mi tɔt, kɛ kɔr thaakni da̱ŋ diɔ̱k, cu ciekdɛ ben rɛc, kä kui̱cɛ min ci tuɔɔk. 8Kä cu Pi-tɔr ɛ jiök i̱, “Läri jɛ ɣä, mi yɛnɛ cɔwdu cia kuak kɔak kɛ jɛn pek ɛmɛ?” Kä cuɛ wee i̱, “Ɣɔ̱ɔ̱n, ɛ jɛn pek ɛmɔ.” 9Kä cu Pi-tɔr ɛ jiök i̱, “Ɛŋu cia mat ɔ yɛnɛ cɔwdu, ɛn ɣöö bia Yiëë Kua̱r ɣɔ̱n ɔ? Nɛnɛ, ciök nɛɛni tin ca cɔwdu wä kony kɛn te thok duëël ɔ, ba ji̱ naŋ raar bä.” 10Ni ɛn guäth ɛmɔ cuɛ tɛɛth ciökni Pi-tɔr kä cuɛ li̱w. Mëë ci ŋuɛ̈tni ben rɛc cukɛ jɛ jek a cɛ li̱w, kä cukɛ jɛ kap raar kä cua jɛ wä kony gekä cɔaadɛ. 11Cu dual mi di̱i̱t ben kä ji̱ duëël Kuɔth diaal kɛnɛ nɛy tëë ca ŋɔaani ti̱ti̱ liŋ. <br />
Nyuuthni kɛnɛ ti ga̱ykɛ naath <br />
12Täämɛ cua nyuuthni kɛnɛ lät ti ga̱ykɛ naath ti ŋuan la̱t rɛy nath kɛ tet jaakni. Kä te kɛn diaal kɛɛl yacɛ kä Thɔ-lo-mon. 13Thilɛ ram kɛl kä duɔth nath kɔ̱kiɛn mi cu jɛ ɣɔ̱n ɛn ɣöö bɛ rɔ ma̱t kɛ, kä cu naath tekɛ luth mi di̱i̱t kɛ kɛ. 14Kä cua nɛy ti ŋuan ma̱tkɛ, wutni kɛnɛ män tëë ci Kuäär ni Kuoth ŋäth. 15Kä kɛ kui̱ kä nɔmɔ cu naath ji̱ jua̱thni kap duɔ̱pni, kä tɔa̱a̱ckɛ kɛ dhaŋni kɛnɛ beriecni, kɛ ɣöö dɔ̱ŋ dee ti̱eep Pi-tɔr pɛn kä tha̱a̱ŋ nath mi retdɛ kɛ jɛn gua̱a̱th ɛmɔ. 16Kä cu nɛy ti ŋuan ben wi̱i̱ni tin thia̱k kɛ Jɛ-ru-tha-lɛm, nööŋkɛ ji̱ jua̱thni kɛnɛ nɛy tin ca käp ɛ kuth ti jiäk, kä cua kɛn diaal jakä gɔw. <br />
Ciaaŋ jaakni a jiäk <br />
17Kä cu bo̱o̱th palä in di̱i̱t kac nhial kɛnɛ nɛy diaal tin tekɛ jɛ kɛɛl, (tin la ji̱ Thɛ̈d-du-thii), cukɛ thia̱a̱ŋ kɛ tiɛɛl. 18Cukɛ jaak Yecu käp kä cua kɛ la̱th luaak yieenä. 19Kä kɛ wäär cu jääk nhial thiekni luaak yieenä lëëp, kä cuɛ kɛ nööŋ raar, wëë i̱, 20“Wiaa cuɔ̱ŋɛ rɛy luaak Kuɔth, kä la̱tdɛ naath ruaacni kɛ kui̱ teekä mɛmɛ.” 21Mëë ci jaak mɛmɛ liŋ, cukɛ wä rɛy luaak Kuɔth bakä kä cukɛ naath ŋi̱eec. <br />
Kä min ci bo̱o̱th palä in di̱i̱t ben kɛnɛ nɛy tin tekɛ jɛ kɛɛl, cukɛ ji̱ luɔ̱k kɛnɛ di̱t I-thɛ-rɛl diaal cɔal guäth kɛl, kä cuɛ naath jäkä luaak yieenä kɛ ɣöö ba jaak wä nööŋ. 22Mëë ci yiëën thuɔk luaak ben, /ken kɛn kɛ jek luaak yieenä, kä cukɛ loc jɔk cukɛ jɛ wä lat i̱, 23“Cakɔ luaak yieenä jek gääkä, kä te yiëën cuŋä thukni thiekni, kä mëë cakɔ kɛ lɛp, thilɛ ram mi cakɔ jek thi̱n.” 24Täämɛ mëë ci kuäär yiëëni kɛnɛ bo̱o̱th palä rieet ti̱ti̱ liŋ, cuɛ wuɔ̱thkiɛn yi̱c ɛlɔ̱ŋ, kä cukɛ ga̱a̱c kɛ mɔ lät rɔ mɔ. 25Cu ram kɛl ben kä cuɛ kɛ jiök i̱, “Wutni tin cia la̱th luaak yieenä kɛn a cuŋä rɛy luaak Kuɔth ŋi̱eeckɛ naath!” 26Kä cu kuäär yiëëni luaak Kuɔth kɛnɛ yiëën thuɔk luaak wä, cua kɛ wä nööŋ a thil ko̱r, kɛ ɣöö dualkɛ i̱ dɔ̱ŋ bakɛ bök ɛ naath. <br />
27Mëë cakɛ nööŋ, cua kɛ la̱th nhiam ji̱ luɔ̱k. Kä cu bo̱o̱th palä in di̱i̱t kɛ thiec, 28wëë i̱, “Cakɔ yɛ gok a bum ɛn ɣöö /cia naath bi ŋi̱eec kɛ jɛn ciöt ɛmɛ, kä täämɛ yɛn cia Jɛ-ru-tha-lɛm thiäŋ kɛ ŋi̱i̱cdun, kä go̱o̱r yɛn ɣöö bi riɛm wutdä mɛmɛ pɛn wi̱i̱da.” 29Kä cu Pi-tɔr kɛnɛ jaak kɛ loc i̱, “Kɔn bakɔ dhil luɔ̱th ni ruac Kuɔth kä ruac nath. 30Ci Kuoth gua̱ndɔɔŋnikɔ Yecu in cia näk kä cia pua̱t jiaath jiɛc li̱th. 31Ci Kuoth ɛ kap nhial tetdä cuëëcdɛ a la Bo̱o̱th kä Kään, kɛ ɣöö bɛ ji̱ I-thɛ-rɛl jakä rietkɛ rɔ̱ kä dueerkiɛn kɛnɛ päl dueeri. 32Kä kɛ kɔn nëën kä ŋɔaani ti̱ti̱, kä ɛ Yiëë in Gɔaa in Rɛl Rɔ ci Kuoth ɛ ka̱m nɛy tin luɔ̱thkɛ jɛ mɔ.” <br />
33Mëë cikɛ mɛmɛ liŋ, cuɛ lo̱ckiɛn waŋ a cukɛ go̱r ni näkdiɛn. 34Kä cu raan Pa-ri-thii mi te rɛy luɔ̱k ɛmɔ mi cɔal i̱ Gam-li-el mi ŋi̱i̱c ŋuɔ̱tni, kä luɔ̱thkɛ jɛ ɛ nɛy diaal, rɔ jiɛc, kä cuɛ jɛ lar ɛn ɣöö a wutni ti̱ti̱ naŋkɛ raar kä mi tɔt. 35Kä cuɛ ji̱ luɔ̱k jiök i̱, “Yɛn ji̱ I-thɛ-rɛl, carɛ mɔ bia lät kä wutni ti̱ti̱ mɔ agɔaa. 36Kɛ ɣöö kɛ run tëë kɔn, ci Thiu-däth rɔ jiɛc, kä cuɛ wee ɛ ram mi di̱i̱t. Kä cu nɛy ti ŋuan ti ce̱tkɛ kur da̱ŋ ŋuaan rɔ̱ ma̱t jɛ. Kä cua jɛ näk, kä cu ji̱ kɔaarɛ diaal däk dɔɔr kä cukɛ riaw. 37Kɛ kɔrɛ cu Ju-däth raan Gɛ̈-lɛ-li rɔ̱ jiɛc kɛ ni̱n tëë gɔ̱a̱rkɛ ni pek nath, kä cuɛ nɛy ti guɔ̱ɔ̱rkɛ jɛ jek. Kä cuɛ li̱w bä, kä cu nɛy diaal tëë guɔ̱ɔ̱rkɛ jɛ däk dɔɔr. 38Kä ɛn gua̱a̱th ɛmɛ la̱rä jɛ yɛ, pa̱lɛ wutni ti̱ti̱ kärɔ̱, akɛ tekɛ ta̱a̱diɛn, kɛ ɣöö mi ca̱p kiɛ mɛ tuɔɔkɛ bëë kä naath, bɛ thöl. 39Kä mi bëë kä Kuoth, /cia kɛ bi luäŋ kɛ tiëm. Derɛ ŋɔa̱a̱ŋ dee gaak ni yɛn kɛ Kuoth!” <br />
Cukɛ ruacdɛ liŋ, 40kä mëë cikɛ jaak cɔal rɛc, cukɛ kɛ duäc. Kä cukɛ kɛ gok ɛn ɣöö /cikɛ bi ruac kɛ ciöt Yecu, kä cua kɛ pa̱l wä. 41Kä min ca gua̱a̱th luɔ̱k ba̱ny piny, cu lo̱ckiɛn tɛɛth kɛ ɣöö cakɛ car i̱ ro̱ŋkɛ kɛ ruɔ̱t yaakä kɛ kui̱ cio̱tdä Yecu. 42Kä ni ciaŋ rɛy luaak Kuɔth kɛnɛ ciëŋ /kenkɛ ŋi̱i̱c kɛnɛ lat ruaacni ɛn ɣöö Yecu ɛ Mɛ-thia met ka̱p cuɔ̱ŋ. <br />
<h3><a href="act chapter.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth </a></h3>
<br />
</body>
</html>
