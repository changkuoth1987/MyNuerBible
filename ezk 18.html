<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
18 <br />
Bi ram ɔ dueerkɛ pɛn ni wi̱i̱dɛ <br />
1Kä cu ruac Kuɔth Nhial ben kä ɣä ɛn ɣöö, 2ɛŋu lotdi mɔ kɛ cäät ɛmɛ kɛ kui̱ muɔ̱ɔ̱n I-thɛ-rɛl mɔ nyio̱o̱ki jɛ mɔ, mɔ ruac i̱ mɔ, “Ci diëëth dɛy naywali ti /ken buɔɔr cam, kä cɛ lɛc gan där kɛ wacdiɛn?” 3Ce̱tnikɛ min tëkä, ɣän Kuäär ni Kuoth Nhial, ɛn cäät ɛmɛ /cia jɛ bi nyɔk kɛ la̱t kä I-thɛ-rɛl. 4Bi yɛn ɛ dhil ŋa̱c ɛn ɣöö yiey diaal kɛ nyinkä, tëk diëëthni kɛnɛ tëk gan kɛ nyinkä. Jɛn ram ɔ bi duer la̱t ɔ bi li̱w ni jɛn. <br />
5Mi te raan kɛ cuŋ kä lätdɛ ni ŋut kɛnɛ thuɔ̱k, 6mi /ci ram ɛmɔ bi mi̱th gua̱thni tin thöpkɛ muc kuthni baaŋ thi̱n, kä /cɛ kuth baaŋ thuɔk duëël ji̱ I-thɛ-rɛl bi guic, kä /cɛ ciek raam mi thieekɛ jɛ bi ka̱n, kä /cɛ bi tɔ̱ɔ̱c kɛ ciek kɛ gua̱a̱th tëë in kɛ buɔth. 7Kä thilɛ ram mi bɛ yak, kä bɛ ram min tekɛ ŋua̱l kɛ jɛ luɔ̱c duŋdɛ, kä thilɛ ram mi bɛ mac, a bɛ moc ni ram mi näk buɔthɛ kɛ mieth, kä bɛ ram mi jäl juutdä moc kɛ bi̱i̱. 8Kä /cɛ ŋua̱l tho̱p kɛ ɣöö bɛ duɔ̱ɔ̱r jek thi̱n, kä bɛ lätni kä mi jiääk lo̱k, kä latdɛ luk kam nɛɛni tin go̱o̱ny kɛ thuɔ̱k, 9kä guurɛ ni ŋuɔ̱tkä, kä kääpɛ luëëkä agɔaa, kä lätdɛ kɛ ŋa̱th mi thuɔ̱k, jɛn ram ɛmɔ ɛ gua̱n cuŋni. Ɛ puc, jɛn ram ɛmɔ bɛ tëk, ruac ni ɣän Kuäär ni Kuoth Nhial. <br />
10“Kä mi tëë kɛ gat mi gua̱n köör, kä ɛ nääk nath, 11mi bɛ ŋɔak ti̱ti̱ la̱t (a cäŋɛ ni mëë /ken gua̱n duɔ̱ɔ̱r kɛl la̱t thi̱n) mi wëë mi̱th kä ri̱ŋ tin thöpkɛ kuth guääyni, kä bɛ tɔ̱ɔ̱c kɛ ciek raam mi thieek kɛ jɛ, 12kä bɛ ga̱y kɛnɛ can yɔŋ, kä macɛ naath, kä /cɛ ŋua̱l luc gua̱ndɛ, kä palɛ kuth guäyni a lätdɛ nyuɔɔn ti jiäk, 13kä tho̱pɛ ŋua̱l kɛ ɣöö bɛ rëëp jek thi̱n. Jɛn ram ɔ bɛ tëk? Jɛn /cɛ bi tëk. Cɛ kɛn nyuɔɔn ti̱ti̱ diaal dhil kɛ lätni, kɛ thuɔ̱k bɛ dhil li̱w, bi riɛmdɛ pɛn ni wi̱i̱dɛ. <br />
14“Duundɛ ɣöö mi te raan kɛ gat, mi nɛɛn dueer diaal tin ci gua̱n kɛ la̱t, kä /kenɛ guɔ̱ɔ̱r ni duɔ̱ɔ̱p gua̱n, 15kä jɛn /kenɛ mi̱th kɛ ri̱ŋ tin ca thöp kuth guäyni, kä /ken ɛ kuth guäyni ji̱ I-thɛ-rɛl pal, kä /ken tɔ̱ɔ̱c kɛ ciek raam mi thieek kɛ jɛ, 16kä thilɛ ram mi cɛ duer duer, kä lucɛ ŋua̱l gua̱ndɛ, kä /cɛ naath mac, ɛ tho̱pɛ mi̱eth nɛy tin näk buɔthkɛ, kä mocɛ nɛy tin te juutdä kɛ bi̱i̱, 17kä lo̱kɛ la̱t kä mi jiääk, kä /cɛ rëëp jek kä ŋua̱l in cɛ thöp, kä kääpɛ ŋuɔ̱tkä kä tiitdɛ luëëkä, jɛn ram ɛmɛ ɔ /cɛ bi li̱w kɛ dueer gua̱n, ɛ puc jɛn bɛ tëk. 18Kɛ ɣöö ci gua̱n ti jiäk la̱t, kä cɛ dämani mac, kä cɛ ŋɔak ti jia̱k jia̱a̱k la̱t rɛy nɛɛnikɛ, bɛ li̱w kɛ kui̱ dueerikɛ. <br />
19“Kä ŋotdɛ thiec yɛn i̱, ‘Ɛŋu /ci gat dee li̱w ɔ kɛ kui̱ dueeri gua̱n?’ Kä jɛn gat mi cɛ la̱t ni ŋuɔ̱t kɛnɛ thuɔ̱k, kä cɛ luëëkä, diaal tit agɔaa, jɛn bɛ dhil tëk. 20Kä bi ram in ci dueer la̱t li̱w. Kä /ci gat bi cuuc kɛ kui̱ dueeri diëëthnikɛ, kä /ci diëëth bi cuuc kɛ kui̱ dueeri gankiɛn. Kä bi cuŋ raam mi lät cuŋ a ni nyinkɛ, kä bi dueer raam mi lät dueer a ni nyinkɛ. <br />
21“Duundɛ ɣöö mi ci ji̱ dueeri rɔ̱ ri̱t kä dueerkiɛn diaal tëë ci kɛn kɛ la̱t, kä bikɛ ŋuɔ̱tkä diaal luɔ̱th, ɛ bikɛ la̱t ni min la ŋut kɛnɛ cuɔ̱ɔ̱ŋ, ɛ puc /cikɛ bi li̱w, bikɛ tëk. 22Thilɛ duer kɛl kä dueer tëë cikɛn kɛ la̱t mi ba nyɔk kɛ ti̱em kɛ kui̱diɛn. Kɛ kui̱ cuŋni tin ci kɛn kɛ la̱t, bikɛ tëk. 23Ɛ dëë lɔcdä ku gɔaa kɛ lia̱a̱ ji̱ dueeri ɛ /cä dëë ku go̱r ni ɣöö bikɛ rɔ̱ ri̱t kä dupkiɛn tin jiäk kɛ ɣöö bikɛ tëk? Ruac ni ɣän Kuäär ni Kuoth Nhial. 24Kiɛ mi ci nɛy tin la̱tkɛ cuŋ rɔ̱ ri̱t lätni cuŋnikiɛn, ɛ la̱tkɛ ni dueer kɛnɛ jiäk tin la̱tkɛ ɛ ji̱ nyuɔɔni, kɛn dëë kɛ tëk? Thil ɛ la̱t cuŋä kɛl kä lät cuŋnikiɛn mi ba lɛ tim. Kɛ kui̱ thil ŋäthä mi lätdɛ ni jiäk kɛnɛ dueer tin cikɛn kɛ la̱t, bikɛ li̱w. <br />
25“Kä ŋotdɛ ruac yɛn i̱, ‘Min lät Kuäär ni Kuoth ɛ /ciɛ cuɔ̱ɔ̱ŋ.’ Liɛŋɛ jɛ lö thok duëël I-thɛ-rɛl. /Cikɛ lätkun kɛn tin /ci tɔ̱ a thuɔ̱ɔ̱k tɔ̱? 26Mi ci ji̱ cuŋni rɔ̱ ri̱t lätni cuŋnikiɛn, ɛ cikɛ la̱t ni dueer, kɛn bikɛ li̱w, kɛ kɛn dueer bakɛ näk tɔ̱. 27Kɛ rɛwdɛ, mi ci ji̱ dueeri rɔ̱ ri̱t kä lät dueerikiɛn, a wäkɛ la̱t ni ŋuɔ̱t kɛnɛ thuɔ̱ɔ̱k nhiamdä, bikɛ tëkdiɛn kän. 28Kɛ kui̱ kä ɣöö ci kɛn thuɔ̱k ŋa̱c, kä cikɛ rɔ̱ ri̱t duɔ̱pnikiɛn kɛnɛ päliɛn kɛ dueer diaal tëë cikɛn kɛ la̱t, ɛ puc bikɛ tëk, /cikɛ bi li̱w. 29Kä ŋotdɛ ruac thok duëël I-thɛ-rɛl i̱, ‘Min lät Kuäär ni Kuothɛ /ciɛ cuɔ̱ɔ̱ŋ.’ Kɛn lätkä /cikɛ cuŋ lö thok duëël I-thɛ-rɛl? /Cikɛ lätkun kɛn tin /ci tɔ̱ a thuɔ̱ɔ̱k tɔ̱? <br />
30“Kɛ kui̱ ɛmɔ ɣän bä ji̱ luk lö thok duëël I-thɛ-rɛl, yɛn diaal bä yɛ luk ce̱tnikɛ duɔ̱pkun, ruac ni ɣän Kuäär ni Kuoth Nhial. Rietdɛ rɔ̱ kä dueerkun diaal, kiɛ bi dueerkun yɛ däk. 31Kä wuɔcɛ dueer tin ci yɛn kɛ lät kä ɣä, Kä gɛ̈rɛ cärkun kɛnɛ lo̱ckun akɛ puɔth! Ɛŋu bia li̱w ɔ lö thok duëël I-thɛ-rɛl? 32Kɛ ɣöö ci lɔcdä dëë tɛɛth kɛ lia̱a̱ ran, rietdɛ rɔ̱ bia cu tëk, ruac ni ɣän Kuäär ni Kuoth Nhial.” <br />
<h3><a href="ezk chapters.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth </a></h3>
<br />
</body>
</html>
