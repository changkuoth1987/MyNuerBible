<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
15 <br />
Da̱k mi bi dhil ben <br />
1Kä cu Kuoth Nhial ɣä jiök i̱, “A cäŋ bi Muthɛ kɛnɛ Tha-muɛl cuɔ̱ŋ nhiamdä, /ci lɔcdä bi met loc kä kɛn nɛy ti̱ti̱. 2Wockɛ waaŋdä, akɛ wëë! Kä mi wa ji̱ wä thiec i̱, ‘Ɛ wɛ̱̈ɛ̱̈nith bakɔ wä thi̱n ɔ?’ Bi kɛ jiök i̱, ‘Nɛmɛ ɛ min ci Kuoth Nhial jɛ lar i̱, <br />
“Nɛy tin bi li̱w kɛ juey <br />
bi juey kɛ näk, <br />
kä tin bi li̱w kɛ ko̱r <br />
ba kɛ näk ko̱o̱r, <br />
kä tin bi li̱w kɛ buɔth ba kɛ näk <br />
ɛ buɔth, <br />
kä tin ba pɛc nikɛ <br />
ba kɛ pɛc.” ’ <br />
3Kä cu Kuoth Nhial wee i̱, “Ɣän bä kɛ moc ŋuaan ti ba kɛ däk, ko̱r mi bi kɛ näk, kɛ jio̱o̱k ti ba kɛ ka̱c yɔ̱ɔ̱ŋ, kɛ diit nhial kɛnɛ ley dɔaar ti bakɛ cam kä ba kɛ däk. 4Kä bä kɛ jak kä lökɛ ɛ ji̱ wec muɔ̱ɔ̱n diaal kɛ kui̱ kä min ca la̱t ɛ Ma-na-thɛ gat Ɣidh-ki-yaa kuäär Juda kä Jɛ-ru-tha-lɛm. <br />
5“Ɛŋa mi bi ji̱ nhɔk, <br />
lö Jɛ-ru-tha-lɛm, <br />
kiɛ ɛŋa bi ji̱ par ɔ? <br />
Kä ɛŋa mi bi rɔ ri̱t <br />
mi bi ciaŋdu thiec? <br />
6Kä ci yɛn ɣä lo̱k, <br />
ɛ loc ni yɛn jɔk, <br />
inɔ ɣän bä yɛ däk nikɛ tetdä. <br />
Ɣän cä ŋɔ̱a̱ŋ kɛ pälunikä. <br />
7Kä ɣän bä kɛ riaw rɛy wi̱i̱ni <br />
ce̱tnikɛ jil mi lɔakɛ. <br />
Ɣän bä kɛ näk, kä bä nɛɛkä däk <br />
kɛ ɣöö /ken kɛn rɔ̱ ri̱t <br />
kä ciɛŋkiɛn. <br />
8Cä män jɔɔknikiɛn jak kä ŋuan <br />
ce̱tnikɛ liɛt thuɔk yiëër. <br />
Kä kɛ cäŋdäär ɣän bä manikiɛn <br />
kɛ ŋuɛ̈tnikiɛn nöŋ dääk <br />
mi bikɛ däk. <br />
Bä kɛ pärikä kɛ rik ti bɛ̈c bɛ̈ɛ̈c <br />
kɛnɛ jiath lɔaac. <br />
9Kä bi man gan da̱ŋ bärɔw <br />
ti ci li̱w lɔcdɛ jiath <br />
kä bɛ ria̱p, <br />
ci cäŋdɛ kony kɛ cäŋdäär, <br />
jɛn bɛ pöc kä bɛ thil luth. <br />
Kä bä nɛy tin bi kään jak kä <br />
na̱kɛ ko̱o̱r ɛ ji̱ tɛ̈riɛn,” <br />
ruac ni ɣän Kuoth Nhial. <br />
Rɛw go̱o̱nyä Yir-mɛ-yaa kä Kuoth <br />
10Riɛk akɛ ɣä, kɛ ɣöö ci maar ɣä dap, ɣän ram mi bi ɣɔw kɛɛliw ruac kɛ jɛ! Ɣän ram mi thilɛ mi cä ka̱m raan kɛ ŋua̱l kä thilɛ mi cä ka̱n kɛ ŋua̱l, kä ŋotdɛ lam kɛn diaal ni ɣä. 11Kä cu Kuoth Nhial wee i̱, “Kɛ thuɔ̱k ɣän bä ji̱ kän kɛ la̱t mi gɔaa, ɣän bä ji̱ tɛ̈ru jak kä la̱ŋ kɛ ji̱ kɛɛl kɛ gua̱a̱th rikä kɛnɛ gua̱a̱th däkä! 12Kä dee raan ladiit to̱l, ladiit in nööŋkɛ kui̱c caam, kiɛ yiëëth in yian? <br />
13“Ɣän bä ria̱ŋdu kɛnɛ kuaku thöp ala pɛ̈ɛ̈c, a thil kök, kɛ kui̱ dueeriku diaal, rɛy ciëŋdu kɛɛliw. 14Kä bä ji̱ jak kä lätdi ji̱ tɛ̈ru ikä ro̱o̱l mi kui̱c i̱, kɛ ɣöö gakdä bɛ mac mi bi pɛ̈t amäni cäŋ kɛl nööŋ.” <br />
15Kä ŋäci jɛ lö Kuoth Nhial, <br />
tim ɣä kä gui̱l ɣä, <br />
kä lätni cut kɛ kui̱dä kɛ nɛy <br />
tin ciaŋkɛ ɣä a jiäk. <br />
/Cu rɔ päl piny a bi ɣä jak <br />
kä na̱kɛ, <br />
ŋäc ni jɛ ɛn ɣöö ruɔ̱tdä <br />
kuethni kɛ kui̱du. <br />
16Kä rieetku cä kɛ jek, <br />
kä cä kɛ cam, <br />
kä kɛn rieetku ci kɛn <br />
a gɔy kä ɣä, <br />
kä ɛ tɛ̈th lɔaac kä ɣä, <br />
kɛ ɣöö ca ɣä cɔl kɛ ciötdu, <br />
lö Kuoth Nhial ni Kuoth <br />
in la Ruey Ɣɔaa. <br />
17Kä ɣän /ka̱n nyuur kɛɛl kɛ <br />
buɔ̱n nɛɛni tin la̱tkɛ <br />
nyin tɛthä lɔaac, <br />
kä /ken lɔcdä tɛɛth, <br />
cua̱ nyuur ni ɣän kä rɔa, <br />
kɛ ɣöö te tetdu kä ɣä, <br />
kä ci thiäŋ ni ɣä kɛ rik. <br />
18Ɛŋu mɔ /ci bɛ̈cdä thuk ɔ, <br />
kä lo̱k buɔ̱ɔ̱tkä gɔw? <br />
Kɛ thuɔ̱k ce̱tdi nikɛ waŋ pi̱i̱ni <br />
mi thil pi̱w kɛ ɣä, <br />
kɛnɛ pi̱w ti ci do̱n. <br />
19Kɛ kui̱ ɛmɔ cu Kuoth Nhial wee i̱, <br />
“Mi ci luny jɔk, <br />
ɣän bä ji̱ luɔ̱c jɔk, <br />
kä bi ɣä lät ikä. <br />
Kä mi wi̱i̱ wä lat ni mi gɔaa, <br />
a /ci mɔ a mi thil luɔt, <br />
bi ji̱n lat ni ruacdä. <br />
Kä bi luny ni kɛn kä ji̱, <br />
kä /ci bi loc ni ji̱n kä kɛ. <br />
20Kä kɛ kɛn nɛy ti̱ti̱ <br />
bä ji̱ jak kä päny yieethä <br />
min yian in bum, <br />
bikɛ nyiëëny kɛ ji̱, <br />
duundɛ ɣöö /ca ji̱ bi joc, <br />
kɛ ɣöö bä te kɛɛl kɛ ji̱ <br />
kä bä ji̱ kän kä bä ji̱ luäk. <br />
21Ɣän bä ji̱ luäk tetni nɛɛni <br />
tin jiäk, <br />
kä bä ji̱ luɛl kä nɛy <br />
tin cueer,” <br />
ruac ni ɣän Kuoth Nhial. <br />
<h3><a href="jer chapters.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth </a></h3>
<br />
</body>
</html>
