<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
7 <br />
Jak Yecu kɛ läät kua̱r kä gɔaa <br />
(Mɛ̈t 8:5-13) <br />
1Mëë ci Yecu ruaacnikɛ diaal thuk kɛ lät naath, cuɛ wä kä Ka-pɛr-ni-äm. 2Kä cuɛ tekɛ bo̱o̱th lathkëëri, mi tekɛ kuanydɛ mi nhɔkɛ ɛlɔ̱ŋ, mi tekɛ juey mi go̱o̱r ni näkdɛ. 3Mëë cɛ kɛ̈k Yecu liŋ, cuɛ jɛ jäk kä di̱t ji̱ Juudh, thiëckɛ jɛ kɛ ɣöö bɛ kuanydɛ ben jakä gɔaa. 4Mëë cikɛ ben kä Yecu, cukɛ jɛ läŋ, cukɛ wee i̱, “Ro̱ŋɛ ɛn ram ɛmɔ kɛ ɣöö deri jɛ luäk kɛ nɛmɛ, 5kɛ ɣöö nhɔkɛ nɛɛkɔ, kä ɛ jɛn täth luaak doläda mɔ.” 6Cu Yecu wä kɛ kɛ kɛɛl. Mëë cɛ thia̱k kɛ ciëŋ, cu bo̱o̱th lathkëëri jɛ jäk kä mäthnikɛ, jio̱kɛ jɛ i̱, “Kuäär ni Kuoth, /cu rɔɔdu jut kɛ ben, kɛ ɣöö /cä ro̱ŋ kɛ ɣöö deri ben duëëlä. 7Kɛ kui̱ ɛmɔ /ka̱n ɛ go̱r ɛn ɣöö, a dee ben ni puɔ̱nydä kä ji̱. Ku lar ni riet mi bi raandä jakä gɔaa kärɔa. 8Kɛ ɣöö cäŋɛ ɣän bä ta̱a̱ kɛ kuäär mi guɔ̱ɔ̱rä, kä ta̱a̱ kɛ lathkëëri ti guɔ̱ɔ̱rkɛ ɣä. Mi jiökä ram kɛl kä kɛ i̱, ‘Wër’, jɛn la wee. Kä mi jiökä dɔ̱diɛn i̱, ‘Bër’, jɛn la bëë. Kä mi jiökä kuanydä i̱, ‘Lätni nɛmɛ’, la lätdɛ jɛ.” 9Mëë ci Yecu nɔmɔ liŋ, cuɛ ga̱a̱c ɛlɔ̱ŋ kɛ jɛ. Cuɛ rɔɔdɛ riet bunä in guur jɛ, kä cuɛ kɛ jiök i̱, “Ɣän la̱rä jɛ yɛ, /ka̱n ŋa̱th mi ce̱tkɛ ŋa̱th wutdä ɛmɛ met jek kä I-thɛ-rɛl.” 10Kä mëë ci nɛy tëë ca ja̱k loc cieŋ, cukɛ kuany jek a ci puɔ̱nydɛ pual. <br />
Tëk Yecu kɛ gat ciëk jɔkä <br />
11Kɛ kɔr gua̱th mi tɔt cu Yecu wä wi̱c mi cɔal i̱ Neen. Cu ji̱ kɔaarɛ kɛnɛ buɔ̱n nath mi di̱i̱t ɛlɔ̱ŋ wä kɛ jɛ kɛɛl. 12Min cɛ thia̱k kɛ thok wec, cu nɛy ti kapkɛ ram mi ci li̱w ben raar. Ɛ jɛn gat ɛ kɛl ɔ kä man, min la ciek jɔkä. Kä te buɔ̱n mi di̱i̱t kä ji̱ wec kɛ jɛ kɛɛl. 13Mëë ci Kuäär ni Yecu ciek nɛn, cu lɔcdɛ luäkdɛ go̱r, kä cuɛ jɛ jiök i̱, “/Cu wiee.” 14Kä cuɛ ben, cuɛ gal thiap, kä cu nɛy tin kapkɛ gal cuɔ̱ŋ. Kä cuɛ wee i̱, “Ŋuɛ̈t, ɣän jiökä ji̱, jiɛc rɔɔdu!” 15Kä cu ram in ci li̱w rɔ jiëc nyuur, kä cuɛ jɛ tok kɛ mi ruacɛ, kä cu Yecu jɛ ka̱m man. 16Cu naath diaal dual ɛlɔ̱ŋ, kä cukɛ Kuoth liak, wäkɛ i̱, “Ci gök mi di̱i̱t jɔɔc rɛydan!” Kä cukɛ wee i̱, “Ci Kuoth ben kɛ ɣöö bɛ nɛɛkɛ ben kän.” 17Cu kɛ̈kdɛ ɛmɛ räth kä Ju-dia kɛɛliw kɛnɛ wi̱i̱ tin thieek kɛ jɛ. <br />
Nɛy ti ca jäk kä Yecu Jɔ̱ɔ̱n in la lääk <br />
(Mɛ̈t 11:2-19) <br />
18Cu ji̱ kɔaar Jɔ̱ɔ̱n ŋɔak tɔ̱tɔ̱ diaal ben la̱r Jɔ̱ɔ̱n. Kä cu Jɔ̱ɔ̱n ji̱ kɔaarɛ da̱ŋ rɛw cɔl, 19cuɛ kɛ jäk kä Kuäär ni Yecu, kɛ ɣöö ba jɛ thiec i̱, “Ɛ jɛn ji̱n ram ëë ca lar i̱ bi ben, kiɛ bakɔ radɔ̱diɛn lip?” 20Mëë ci wutni tɔ̱tɔ̱ ben kä jɛ, cukɛ jɛ jiök i̱, “Ci Jɔ̱ɔ̱n in la lääk kɔ jäk kä ji̱, kɛ ɣöö bakɔ ji̱ thiec i̱, ‘Ɛ jɛn ji̱n ram ëë ca lar i̱ bi ben, kiɛ bakɔ radɔ̱diɛn lip?’ ” 21Ɛn guäth ɛmɔ ci Yecu nɛy ti ŋuan jakä gɔw kä jua̱th, kɛ liaw, kɛnɛ yiey ti jiäk, kä cɛ nɛy ti ciöör ti ŋuan jakä gui̱c. 22Kä cuɛ kɛ loc i̱,#7:22 Ica 35:5-6, 61:1. “Wiaa, la̱rɛ Jɔ̱ɔ̱n min cia nɛn, kɛnɛ min ci yɛn ɛ liŋ, ɛn ɣöö ciöör gui̱ckɛ, kä ŋöt jälkɛ, kä ci ji̱ dhɔapni gɔw, kä mi̱eeŋ li̱ŋkɛ, kä nɛy ti ci li̱w ca kɛ jiɛc li̱th, kä ca thuk ti gɔw la̱t can. 23Puɔ̱th akɛ ram mi thil mi lo̱kɛ kä ɣä.” <br />
24Mëë ci ji̱ kɔaar Jɔ̱ɔ̱n jiɛɛn, cu Yecu ruac tok kɛ buɔ̱n kɛ kui̱ Jɔ̱ɔ̱n, cuɛ kɛ jiök i̱, “Cia ŋu wä guic däär dɔaar? Ɛ ruɔ̱ɔ̱r mi yɔ̱k jiɔam ɛ? 25Ɛŋu görɛ nëndɛ raar ɔ? Ɛ ɣöö bia ram mi ciɛŋ bieyni ti kɔ̱a̱c kɔa̱a̱c wä guic? Nɛ̈nɛ jɛ, nɛy ti ciaŋkɛ bieyni ti kɔ̱a̱c kɔa̱a̱c, kä cieŋkɛ riäŋä, tekɛ rɛy duëli kua̱ri ti di̱t. 26Kä ɛŋu cia wä guic raar ɔ, ɛ gök? Ɣɔ̱ɔ̱n, ɣän la̱rä jɛ yɛ, ɛ mi leny gök. 27Kä nɛmɛ ɛ jɛn ram in ca mɛmɛ gɔ̱r kɛ kui̱dɛ i̱,#7:27 Mɛ̈l 3:1. <br />
‘Nɛnɛ, ɣän ja̱kä jääkdä kä nhiamdu, <br />
mi bi duɔ̱ɔ̱pdu rialikä <br />
nhiamdu.’ <br />
28Ɣän la̱rä jɛ yɛ, ɛn ɣöö thilɛ ram mi di̱t ni jɛn kä Jɔ̱ɔ̱n rɛy nɛɛni diaal tin ca dap ɛ män, kä ram min kuiy ni jɛn kä nɛy diaal rɛy kuäärä Kuɔth, di̱t ni jɛn kä jɛ.” 29(Kä cu naath diaal amäni thuɔ̱ɔ̱l tho̱lbo̱kä tëë ca ruac ɛmɔ liŋ, Kuoth liak, kɛ ɣöö ca kɛ lak kɛ la̱k Jɔ̱ɔ̱n. 30Kä cu ji̱ Pa-ri-thii kɛnɛ ji̱ ŋuɔ̱tni ca̱p Kuɔth kɛ kui̱diɛn lo̱k, kɛ ɣöö /ka̱nkɛ lak kɛ la̱k Jɔ̱ɔ̱n.) <br />
31“Kä bä ri̱c ɛmɛ ku pa̱a̱r kɛ ŋu? Kä ce̱tkɛ kɛ ŋu? 32Ce̱tkɛ kɛ gaat ti nyuur guäth ko̱kä, kä cɔal kɛ rɔ̱ i̱, <br />
‘Cakɔ yɛ pua̱t thom, <br />
kä /ka̱nɛ duth. <br />
Cakɔ wiee, kä /ka̱nɛ pa̱r.’ <br />
33Kɛ ɣöö ci Jɔ̱ɔ̱n in la ben /cɛ mi̱th, kä /cɛ kɔaŋ math, kä laar yɛn ɛ i̱, ‘Jɛn tekɛ yiëë mi jiääk.’ 34Kä ci Gat Ran ben, mi̱thɛ kä mäthɛ, kä laar yɛn ɛ i̱, ‘Nɛnɛ, ɛ gua̱n da̱r kä ɛ yɔ̱ŋ kɔaaŋni. Ɛ määth thuɔ̱ɔ̱l tho̱lbo̱kni kɛnɛ ji̱ dueeri!’ 35Ba pɛl nyoth ɛn ɣöö ɛ thuɔ̱k ɛ gaatkɛ diaal.” <br />
Ciek mi ci duer <br />
36Cu raan Pa-ri-thii Yecu ciöl mi̱eth. Kä cuɛ wä dueel ran Pa-ri-thii, cuɛ nyuur guäth mi̱eth. 37Kä mëë ci ciek mi gua̱n dueeri mi te rɛy wec ɛmɔ jɛ ŋa̱c ɛn ɣöö mi̱th Yecu dueel ran Pa-ri-thii. Cuɛ cuk mi tekɛ yieer nööŋ. 38Kä cuɛ cuɔ̱ŋ jɔkdɛ ciöknikɛ ro̱tdɛ. Cuɛ ciökɛ luäny kɛ merkɛ, kä cuɛ kɛ coth kɛ mi̱em wecdɛ. Kä cuɛ ciökɛ ciɛm, kä cuɛ kɛ yi̱r kɛ yi̱eer. 39Mëë ci raan Pa-ri-thii in ci Yecu cɔl ɛ nɛn, cuɛ ruac kärɔa i̱, “Duŋ mi wut ɛmɛ ɛ gök, derɛ jɛ ŋa̱c ɛn ɣöö ciek ɛ ci jɛ thiapɛ ɛ gua̱n, dueeri.” 40Kä cu Yecu jɛ jiök i̱, “Thay-mɔn, ta̱a̱kɛ mi bä la̱r ji̱.” Cuɛ jɛ loc i̱, “Ŋi̱i̱c, ruacni.” 41Cu Yecu wee i̱, “Tëëkɛ wut mi go̱o̱r yio̱w kä ji̱ ŋua̱lɛ da̱ŋ rɛw. Go̱rɛ ram kɛl ŋua̱l yio̱o̱ni ti kur dhieec, kä go̱rɛ ram min dɔ̱ŋ yio̱w ti jiɛn da̱ŋ dhieec. 42Mëë cikɛ thil yio̱w ti dëë cuɔ̱lɛ, cuɛ kɛn da̱ŋ rɛw pa̱l ŋuälkiɛn. Ɛŋa kä kɛn da̱ŋ rɛw mi bi jɛ nhɔk ɛlɔ̱ŋ?” 43Cu Thay-mɔn ɛ loc i̱, “Diwdä ɛ jɛn ram min cɛ pa̱l ŋua̱l in di̱t ni jɛn.” Cu Yecu Thay-mɔn jiök i̱, “Ci jɛ luk kɛ cuɔ̱ɔ̱ŋ.” 44Kä cuɛ rɔ riet ciek, cuɛ Thay-mɔn jiök i̱, “Nɛɛni ciek ɛmɛ? Ci ɣän ben dueelu, kä /keni ɣä nöŋ pi̱ ti lakä ciökä, kä jɛn cɛ ciökä luäny kɛ merkɛ, kä cɛ kɛ puɔc kɛ mi̱em wecdɛ. 45Kä ji̱n /keni ɣä cim, kä ni min ba̱a̱ dueel /kenɛ ci̱em ciöknikä päl. 46Kä ji̱n /keni wi̱cdä yi̱r kɛ liɛɛth, kä jɛn cɛ ciökä yi̱r kɛ yi̱eer. 47Kɛ kui̱ ɛmɔ, ɣän la̱rä jɛ ji̱, ca dueerkɛ ti ŋuan päl, kɛ ɣöö cɛ nhök mi di̱i̱t nyoth. Kä ram mi ca pälikä kɛ mi tɔt, tëëkɛ nhök mi tɔt.” 48Kä cu Yecu ciek jiök i̱, “Ca dueerku päl.” 49Cu nɛy tin nyuur kɛ jɛ kɛɛl guäth mi̱eth ɛ tok kɛ mi ruackɛ kärɔ̱ wäkɛ i̱, “Ɛŋa ɛn ram ɛmɛ, mɛ päl naath dueerkiɛn ɛ?” 50Kä cuɛ ciek jiök i̱, “Ŋa̱thdu cɛ ji̱ kän. Wër kɛ mal.” <br />
<h3><a href="luk chapters.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth </a></h3>
<br />
</body>
</html>
