<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
<p>1 <br />
  Kuäär ni Dee-bid dɔŋädɛ <br />
  1Täämɛ kuäär ni Dee-bid ɛ dɔaŋ mi ci runkɛ ba̱l. Ɛ cäŋ ca kum kɛ bi̱i̱, /ci puɔ̱nydɛ dëë met lëth. 2Kɛ kui̱c ɛmɔ cu ji̱ kɔaarɛ jɛ jiök i̱, “A ji̱ ba go̱r nya mi läät kuäär, bɛ ben li̱ep kɛ ji̱, bɛ ji̱ guic, kä ba tɔ̱ɔ̱cɛ baapdu, bɛ puɔ̱nydu ku lɛ jak kä leth.” 3Kä cukɛ nya mi gɔaa go̱r rɛy cieŋ I-thɛ-rɛl kɛɛliw, kä cukɛ Ä-bi-cɛ̈g kä Cu-nem jek, kä cukɛ jɛ nöŋ kuäär. 4Kä jɛn ɛ nya mi gɔaa ɛlɔ̱ŋ. Kä cua läät kua̱r. Kä duundɛ ɣöö /ken kuäär tɔ̱ɔ̱c kɛ jɛ. <br />
  Jak Ä-do-ni-yaa kɛ rɔ kä kuäär <br />
  5Kä täämɛ cu Ä-do-ni-yaa gat Dee-bid kɛnɛ Ɣɛ̈-gith rɔ jiɛc wëë i̱, “Bi ɣän a kuäär.” Kä cuɛ rɔ moc thurbiɛɛli kɛnɛ jiöŋkööri, kɛ nɛy ti jiɛn dhieec ti bia̱ ri̱ŋ nhiamdɛ. 6Kä /ken gua̱n ɛ met thiec kɛ cäŋ kɛl kɛ lät kɛ. Kä jɛn ɛ wut mi gɔaa, kä ɛ jɛn gur Ɛ̈b-ca-lom. 7Kä cuɛ ruac kɛ Yo-ab gat Dhɛ-ru-yaa kɛnɛ Ɛb-ya-thar bo̱o̱th palä. Cukɛ Ä-do-ni-yaa guɔ̱ɔ̱r kä cua jɛ luäk. 8Duundɛ ɣöö Dha-dok bo̱o̱th palä, kɛnɛ Bɛ-na-yaa gat Yɛ-ɣo-ya-da, kɛ gök ni Na-than, kɛ Cimi, kɛ Rɛy, kä nɛɛ Dee-bid tin buɔ̱m buɔ̱ɔ̱m /cikɛ te kɛɛl kɛ Ä-do-ni-yaa. <br />
  9Kɛ cäŋ kɛl cu Ä-do-ni-yaa muc deet kɛnɛ thääk kɛ kɔa̱a̱l thöp pääm thɔ̱a̱l min te gekä waŋ Een-ro-gel, kä cuɛ gaatman diaal cɔl, gaat kua̱r, kɛ bööth Juda diaal, 10duundɛ ɣöö /kenɛ gök ni Na-than cɔl, kɛnɛ Bɛ-na-yaa, kɛ ga̱a̱ŋ kua̱r, kɛ däman ni Thɔ-lo-mon. <br />
  Kuëny Thɔ-lo-mon ala kuäär <br />
  11Kä cu Na-than Bɛ̈th-cɛba man Thɔ-lo-mon jiök i̱, “/Keni jɛ liŋ ɛn ɣöö Ä-do-ni-yaa gat Ɣɛ̈-gith ca kuäär kä kui̱c Dee-bid kuääran ɛ? 12Kɛ kui̱c ɛmɔ täämɛ bër, ɛ ji̱ ba̱a̱ ben la̱t nɛmɛ, kɛ ɣöö dɔŋ deri tëkdu kɛnɛ tëk gatdu ni Thɔ-lo-mon gaŋ. 13Wër rɛc kä kuäär ni Dee-bid a cu gal, kä jio̱k ni jɛ i̱ ‘/Keni rɔ ya̱c ɣä kuäärä i̱, “Gatdä ni Thɔ-lo-mon ɛ jɛn bi kuäärä guälɔ, kä ɛ jɛn bi nyuur wi̱i̱ kɔamdä mɔ?” Kuɛ la ŋu ci Ä-do-ni-yaa a kuäärɔ?’ 14Kä gua̱th in ruaci kɛ kuäär, bä ben kɔru kä bä ruacdu cu nyac.” <br />
  15Inɔ cu Bɛ̈th-cɛba wä kä kuäär duëëlɛ (Kä täämɛ kuäär cɛ dɔŋ ɛlɔ̱ŋ, kä Ä-bi-cɛ̈g nya Cu-nem ɛ jɛn lät kuäär ikä mɔ.) 16Kä cu Bɛ̈th-cɛba rɔ goŋ luthä kɛ kuäär, kä cu kuäär wëë, “Ɛŋu go̱o̱ri mɔ?” 17Kä cuɛ kuäär loc i̱, “Kuäärä ci rɔ ya̱cä nikɛ ciöt Kuɔth Nhial Kuɔthdu wi̱i̱ i̱, ‘Thɔ-lo-mon gatdä bɛ kuäärä guäl, kä bɛ nyuur wi̱i̱ kɔamdä.’ 18Kä täämɛ, nɛnɛ, Ä-do-ni-yaa ca kuäär, a cäŋɛ ni ji̱n kuäärä /kui̱ci jɛ. 19Kä cɛ muc thääkni kɛnɛ det kɛ kɔa̱a̱l thöp kɛ kui̱ mi̱eth, cɛ gaatku diaal cɔl kɛ Ɛb-ya-thar bo̱o̱th palä kɛ Yo-ab bo̱o̱th rɛ̈mdu. Duundɛ ɣöö /kenɛ gatdu ni Thɔ-lo-mon cɔl. 20Kä täämɛ kuäärä ji̱ I-thɛ-rɛl diaal guɛckɛ ni ji̱, kɛ ramɔ bi nyuur wi̱i̱ kɔamdu mɔ gua̱a̱thdu. 21Kä mi /ciɛ bi la̱t, ba jɛn lia̱a̱du, ɣän kɔnɛ gatdu ni Thɔ-lo-mon ba nɛy ciɛŋ ɛ jiäk.” <br />
  22Kä min ŋotdɛ kɛ ruac kɛ kuäär, cu gök ni Na-than ben rɛc. 23Kä cua la̱r kuäär i̱, “Gök ni Na-than ɛ wa̱nɛ mi.” Kä min cɛ ben rɛc nhiam kua̱r. 24Cuɛ wëë, “Kuäärä, ci jɛ lar i̱, ‘Bi Ä-do-ni-yaa a kuäär kɔrä, kä bɛ nyuur wi̱i̱ kɔamdä?’ 25Kɛ ɣöö cɛ wä ɛn walɛ, kä cɛ thääk kɛnɛ det kɛ kɔa̱a̱l wä thöp ala mi̱eth, kä cɛ gaatku diaal cɔl, kɛ Yo-ab bo̱o̱th rɛ̈mdu, kɛnɛ Ɛb-ya-thar bo̱o̱th palä. Kä nɛnɛ ka mi̱thni kä mäthkɛ nhiamdɛ, kä wä kɛ i̱, ‘Bi jääny kɛ tëk kuäär ni Ä-do-ni-yaa!’ 26Duundɛ ɣöö /kenɛ ɣä kɛ Dha-dok bo̱o̱th palä, kɛnɛ Bɛ-na-yaa gat Yɛ-ɣo-ya-da, kɛ gatdu ni Thɔ-lo-mon cɔl. 27Ɛn nɛmɛ ɛ mi ci la̱t kuäärä kä /keni ji̱ kɔaaru la̱r lär kɛ ram in bi nyuur wi̱i̱ kɔamdu kɔɔru?” <br />
  28Kä cu kuäär ni Dee-bid ɛ loc i̱, “Ciölɛ ɣä Bɛ̈th-cɛba.” Kä cuɛ ben gekä kua̱r, kä cuɛ cuɔ̱ŋ nhiamdɛ. 29Kä cu kuäär rɔ yac wëë i̱, “Ce̱tkɛ ciöt Kuɔth in tëk, mëë kään tëkdä kä ji̱ tɛ̈rä, 30ce̱tnikɛ min cä ya̱c ji̱ kɛ ciöt Kuɔth Nhial, Kuoth I-thɛ-rɛl i̱, ‘Gatdu ni Thɔ-lo-mon ɛ jɛn bi ruec kɔɔrä mɔ, kä bi nyuur wi̱i̱ kɔamdä mɔ.’ Bä la̱t ɛn walɛ.” 31Kä cu Bɛ̈th-cɛba rɔ goŋ lätdɛ kuäär kä luth, wëë i̱, “Bi kuäärä ni Dee-bid tëk amäni cäŋ kɛl!” <br />
  32Kä cu kuäär ni Dee-bid wëë, “Ciölɛ ɣä bo̱o̱th palä ni Dha-dok, kɛnɛ gök ni Na-than, kɛ Bɛ-na-yaa gat Yɛ-ɣo-ya-da.” Kä cukɛ ben nhiam kua̱r. 33Kä cu kuäär kɛ jiök i̱, “Naŋɛ ji̱ kɔaarä kɛɛl kɛ yɛ, kä nyuɔ̱ɔ̱rɛ gatdä ni Thɔ-lo-mon jɔk muɔ̱lä. Kä naŋɛ jɛ kä Gii-ɣɔn. 34Kä a bo̱o̱th palä ni Dha-dok, kɛnɛ gök ni Na-than jɛ Yi̱r ala kuäär kä I-thɛ-rɛl. Kä kuɔ̱thɛ kaaŋ a wä yɛn i̱, ‘Bi kuäär ni Thɔ-lo-mon jääny kɛ tëk!’ 35Kä bia cu guɔ̱ɔ̱r, kä bɛ cu ben nyuur wi̱i̱ kɔamdä. Kä bɛ cua̱ kuäär guäthdä. Cä kuany ala kuäär I-thɛ-rɛl kɛnɛ Juda.” 36Kä cu Bɛ-na-yaa gat Yɛ-ɣo-ya-da kuäär loc i̱, “Ɛ jɛn! Bi Kuoth Nhial, Kuoth kua̱rä ni kuäär, ɛ lar bä. 37Ce̱tnikɛ mëë te Kuoth Nhial kɛɛl kɛ kuäärä, bɛ te kɛɛl bäkɛ Thɔ-lo-mon, kä bɛ kuäärɛ jak kä di̱t kä kuäär kua̱rä ni kuäär Dee-bid.” <br />
  38Inɔ cu bo̱o̱th palä ni Dha-dok kɛnɛ gök ni Na-than, kɛ Bɛ-na-yaa gat Yɛ-ɣo-ya-da, kɛ ji̱ Kɛ-reth kɛnɛ ji̱ Pɛ-lɛth wä, cua Thɔ-lo-mon jak kä kɔtdɛ muul kua̱r ni Dee-bid, kä cua jɛ nööŋ kä Gii-ɣɔn. 39Ɛn wi̱ni cu bo̱o̱th palä ni Dha-dok tuŋ mi tekɛ liɛɛth ka̱n rɛy kɛmɛkä, kä cuɛ Thɔ-lo-mon yi̱r. Kä cukɛ kaaŋ koth. Kä cu nɛy diaal wëë, “Bi kuäär ni Thɔ-lo-mon jäny kɛ tëk!” 40Kä cu nɛy diaal wä kɔɔrɛ, ŋarkɛ kɛ thuɔmni kä tɛth lɔcdiɛn ɛlɔ̱ŋ, kä cuɛ piny lath kɛ rɔaliɛn. <br />
  41Kä cu Ä-do-ni-yaa kɛnɛ ja̱a̱l tin te kɛɛl kɛ jɛ ɛ liŋ kɛn diaal min cikɛ thuɔ̱k kɛ mi̱eth. Kä min ci Yo-ab jɔw kaaŋä liŋ, cuɛ wëë, “Ɛŋu mi lot rɔal ɛ mɔ jɛ rɛy wec?” 42Kä min ŋotdɛ kɛ ruac, nɛnɛ cu Jo-na-than gat Ɛb-ya-thar bo̱o̱th palä ben. Kä cu Ä-do-ni-yaa wëë, “Bër rɛc, kɛ ɣöö ɛ ji̱n ram mi gɔaa, kä la no̱o̱ŋi thuk ti gɔw.” 43Kä cu Jo-na-than Ä-do-ni-yaa loc i̱, “Eey, /ciɛ jɛn, ɛ ɣöö ci kuääran ni Dee-bid Thɔ-lo-mon kuany ala kuäär. 44Kä ci kuäär bo̱o̱th palä ni Dha-dok, kɛnɛ gök ni Na-than, kɛ Bɛ-na-yaa gat Yɛ-ɣo-ya-da, kɛ ji̱ Kɛ-reth kɛnɛ ji̱ Pɛ-lɛth ja̱k kɛɛl kɛ jɛ. Kä cikɛ jɛ jak kä ko̱tdɛ jɔk muɔ̱l kua̱r. 45Kä ci bo̱o̱th palä ni Dha-dok, kɛnɛ gök ni Na-than jɛ Yi̱r ala kuäär kä Gii-ɣɔn. Kä ci lɔcdiɛn cu tɛɛth ɛn wi̱ni, ɛ jɛn rɔal kɛ wec ɔ. Ɛ jɛn rɔal in cia liŋ. 46Ci Thɔ-lo-mon nyuur wi̱i̱ kɔam kuäärä. 47Kä ci ji̱ kɔaar kua̱r ni Dee-bid ben latkɛ tɛth lɔaacdiɛn, wäkɛ i̱, ‘Bi Kuɔthdu kɛ̈k Thɔ-lo-mon jak kä jɔc ni jɛn kä kɛ̈kdu, kä bɛ kuäärɛ jak kä di̱t ni jɛn kä kuääru.’ Kä cu kuäär rɔ goŋ wi̱i̱ dhaŋä. 48Kä cu kuäär lɛni wëë, ‘Ɛ puɔ̱th tekɛ Kuoth Nhial, Kuoth I-thɛ-rɛl, min ci kuɛ̈ɛ̈dä kɛl jak kä nyuur wi̱i̱ kɔamdä ɛn walɛ, a cä nɛn kɛ waŋdä.’ ” <br />
49Kä cu ja̱a̱l Ä-do-ni-yaa diaal dual, kä cukɛ rɔ jiɛc, wä ram ɔ dupdɛ. 50Kä cu Ä-do-ni-yaa dual kɛ Thɔ-lo-mon. Cuɛ rɔ wä käp kɛ tuɔ̱ŋ yi̱kä. 51Kä cua jɛ la̱r Thɔ-lo-mon i̱, “Nɛnɛ, Ä-do-ni-yaa dualɛ kɛ ji̱. Kɛ ɣöö cɛ rɔ wä käp kɛ tuɔ̱ŋ yi̱kä, wëë i̱, ‘Ɛ kuäär ni Thɔ-lo-mon yac rɔ kɛ nhiam kɛ ɣöö /cɛ ɣä bi näk.’ ” 52Kä cu Thɔ-lo-mon wëë, “Mi wëë jɛ nyoth i̱ ɛ ram mi gɔaa, thilɛ miem kɛl mi bi pɛn piny kä jɛ. Duundɛ ɣöö mi wa mi jiääk jek kä jɛ, bɛ li̱w.” 53Kä cu kuäär ni Thɔ-lo-mon raan ja̱k, kä cua jɛ wä nööŋ piny wi̱i̱ yi̱kä. Kä cuɛ kuäär ni Thɔ-lo-mon ben lät kä luth. Kä cu kuäär ɛ jiök i̱, “Wër dhɔru.” </p>
<h3><a href="1ki chapters.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth </a></h3>
<p><br />
</p>
</body>
</html>
