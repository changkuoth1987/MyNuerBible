<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
<p>15 <br />
  Ko̱r kɛ ji̱ Ä-ma-lek <br />
  1Kä cu Tha-muɛl Thɔɔl jiök i̱, “Ci Kuoth Nhial ɣä jäk kä ji̱, bä ji̱ yier ala kuäär nɛɛnikɛ ni ji̱ I-thɛ-rɛl. Täämɛ liŋ ruaacni Kuɔth Nhial. 2Nɛmɛ ɛ min laar Kuoth Nhial in la Ruey Ɣɔaa ɛ i̱, ‘Bä ji̱ Ä-ma-lek duäc kɛ mëë cikɛ ji̱ I-thɛ-rɛl päth dup, mëë bäkɛ raar kä I-jëp. 3Wër ɛn täämɛ wër näk ji̱ Ä-ma-lek, näk tin diaal tin tekɛ kɛ. Cu duɔ̱ɔ̱r päl thi̱n, näk wutni diaal kɛ män, kɛ gaat, ɣɔ̱k, kɛ muɔ̱li kɛ det kɛ thɔ̱a̱rɔa̱a̱li.’ ” <br />
  4Kä cu Thɔɔl naath cɔal kä Tɛ-la-im, kä cuɛ kɛ kuɛn ala nɛy ti bathdɔɔri ti kur rɛw, kɛ nɛy ti bathdɔɔri da̱ŋ wäl kä Juda. 5Kä cu Thɔɔl ben liep tɔ̱ɔ̱cä rɛy lo̱o̱lä wec ji̱ Ä-ma-lek. 6Kä cuɛ ji̱ Kɛɛn jiök i̱, “Wuɔcɛ rɔ rɛy ji̱ Ä-ma-lek, kiɛ bä yɛ näk kɛ kɛ kɛɛl. Kɛ ɣöö cia ji̱ I-thɛ-rɛl diaal lät kä mi gɔaa mëë bäkɛ raar kä I-jëp.” Cu ji̱ Kɛɛn jiɛɛn rɛy ji̱ Ä-ma-lek. 7Kä cuɛ ji̱ Ä-ma-lek joc ni kä Ä-wi-la a räth ni kä Cur min la nhiam I-jëp. 8Kä cuɛ Ä-gag käp a tëk, kä cuɛ nɛy diaal näk ko̱o̱r. 9Duundɛ ɣöö /ken Thɔɔl Ä-gag näk, kɛnɛ det tin gɔw, kɛnɛ ɣɔ̱k, kɔa̱a̱l tin ci buuth kɛnɛ rueeth deet rɔɔmni, kɛ tin diaal tin gɔw /kenɛ kɛ näk. Kä cuɛ tin diaal tin thil luɔt näk. <br />
  Lo̱k Thɔɔl ala kuäär <br />
  10Kä cu ruac Kuɔth Nhial ben kä Tha-muɛl wee i̱, 11“Cä duer kɛ ɣöö cä Thɔɔl jak kä Kuäär. Cɛ kac jɔk kä ɣä, kä /cɛ lät ni luëëkä.” Kä cu lɔc Tha-muɛl jiääk, kä cuɛ Kuoth Nhial pal kɛ wäär kɛɛliw. 12Ni kɛ runwaŋ cu Tha-muɛl keer kɛ ɣöö bɛ Thɔɔl wä lor kä cua jiök i̱, “Ci Thɔɔl wä kä Kar-mɛl. Kä cɛ rɔ ta̱th cuut ɛn wi̱ni, kä cuɛ rɛ̈t kä Gil-gal.” 13Cu Tha-muɛl ben kä Thɔɔl, kä cu Thɔɔl ɛ jiök i̱, “Ɛ puɔ̱th Kuɔth Nhial tekɛ ji̱. Cä ruac Kuɔth Nhial la̱t.” 14Kä cu Tha-muɛl ɛ loc i̱, “Kä ɛŋu liɛŋä ce̱tkɛ muaar ɣɔ̱ɔ̱k kɛnɛ det ɛ?” 15Kä cu Thɔɔl ɛ loc i̱, “Nööŋ kɛn kɛ kä ji̱ Ä-ma-lek. Ca ɣɔk tin gɔw kɛnɛ det päl, kɛ ɣöö bakɛ thöp Kuoth Nhial Kuothdu ala muc. Kä cakɔ duɔthkiɛn näk ni kɛn diaal.” 16Kä cu Tha-muɛl ɛ jiök i̱, “Cuŋni! Bä ji̱ la̱r min ci Kuoth Nhial ɛ la̱tdä min wa̱r.” Kä cu Thɔɔl ɛ jiök i̱, “Latdɛ.” <br />
  17Kä cuɛ wee i̱, “A cäŋ guici rɔɔdu a kuiyi waaŋdu, /ciɛ ji̱n bööth thuk duëli I-thɛ-rɛl? Ci Kuoth Nhial ji̱ yier ala kuäär I-thɛ-rɛl. 18Kä cɛ ji̱ ja̱k i̱, ‘Wër däk nɛy tɔ̱ ji̱ dueeri tɔ̱tɔ̱, ji̱ Ä-ma-lek, wër nyieenyni kɛ kɛ amäni mi cikɛ thuk.’ 19Kuɛ la ŋu /keni ruac Kuɔth Nhial liŋ ɔ? Ɛŋu curi ku lɛ la̱t ni mi jiääk waaŋ Kuɔth Nhial ɔ, a bi kɔŋ ni kuak ɔ?” 20Kä cu Thɔɔl Tha-muɛl jiök i̱, “Ɣän cä ruac Kuɔth Nhial liŋ, cä wä jäkädɛ, cä ji̱ Ä-ma-lek näk kɛn diaal, kä cä Ä-gag kuääriɛn nööŋ. 21Kä /kenɛ naath ɣɔ̱k tin ca pɛ̈c näk, kɛ ɣöö bakɛ ben thöp Kuoth Nhial Kuothdu ala muc kä Gil-gal.” 22Kä cu Tha-muɛl wee i̱, <br />
  “A ku Kuoth Nhial nhɔk ni luuri kɛnɛ muc, <br />
  Ɛ lɔŋ kä ɣöö ba jɔwdɛ luɔ̱th? <br />
  nɛnɛ, luth gɔaa ni jɛn kä muc, <br />
  Kä lieŋ gɔaa ni jɛn kä thiɔl rueeth rɔɔmni. <br />
  23Lo̱kdɛ ce̱tdɛ kɛ duer ti̱tni, <br />
  kä buɔ̱m wec ce̱tdɛ kɛ jiääk kuthni guäyni. <br />
  Kɛ ɣöö ci ruac Kuɔth Nhial lo̱k <br />
  amäni jɛn bä cɛ ji̱ lo̱k ala kuäär.” <br />
  24Kä cu Thɔɔl Tha-muɛl jiök i̱, “Ɣän cä duer. Kɛ ɣöö cä ruac Kuɔth Nhial lo̱k kɛnɛ ruacdu, kɛ ɣöö cä dual kɛ naath a cä liŋ ni ruacdiɛn. 25Kɛ kui̱c ɛmɔ, ɣän la̱ŋä ni ji̱, päli ɣä duerä, kä luɔcnɛ jɔk kɛɛl kɛ ɣöö dëë Kuoth Nhial wä pal.” 26Kä cu Tha-muɛl ɛ loc i̱, “Cä bi loc jɔk kɛɛl kɛ ji̱ kɛ ɣöö ci riet Kuɔth Nhial lo̱k, kä cɛ ji̱ lo̱k kɛ ɣöö bia̱ kuäär kä I-thɛ-rɛl.” 27Kä min jiɛɛn Tha-muɛl, cu Thɔɔl bi̱i̱dɛ käp, kä cuɛ rɛ̈ɛ̈t. 28Kä cu Tha-muɛl ɛ jiök i̱, “Ci Kuoth Nhial kuäär I-thɛ-rɛl rɛ̈t kä ji̱ ɛn walɛ kä cɛ jɛ ka̱m gua̱n thieekädu, mi gɔaa ni jɛn kä ji̱. 29Kä ci Kuoth I-thɛ-rɛl kac bi kac, kä cɛ rɔ bi ri̱t. Kɛ ɣöö ciɛ raan, ɛ derɛ rɔ ri̱t.” 30Kä cu Thɔɔl wee i̱, “Ɣän cä duer. Kä täämɛ ku ɣä moc kɛ luth nhiam bööthnikä kɛnɛ nhiam ji̱ I-thɛ-rɛl, rietnɛ rɔ kɛɛl, kɛ ɣöö dëë Kuoth Nhial Kuothdu wä pal.” 31kä cu Tha-muɛl wä kɛɛl kɛ jɛ, kä cu Thɔɔl Kuoth Nhial pal. <br />
  32Kä cu Tha-muɛl wee i̱, “Nöŋ ni ɣä Ä-gag kuäär ji̱ Ä-ma-lek.” Kä cu Ä-gag ben kä jɛ kɛ ŋa̱th wee i̱, “Ɛ puc ci gua̱a̱th li̱eth thuɔ̱k.” 33Kä cu Tha-muɛl wee i̱, “Ce̱tnikɛ mëë ci thɛpdu män jak kä thil gaat, inɔ bä bi muɔɔr thil gat rɛy mään.” Cu Tha-muɛl Ä-gag näk nhiam Kuɔth Nhial kä Gil-gal. <br />
34Kä cu Tha-muɛl cu wä kä Rama. Kä cu Thɔɔl wä wi̱i̱dɛ kä Giba. 35Kä /ken Tha-muɛl Thɔɔl lɛ nɛn amäni ni̱n lieth Thɔɔl, duundɛ ɣöö cu Tha-muɛl Thɔɔl par. Kä cu Kuoth Nhial duer kɛ ɣöö cɛ Thɔɔl jak kä kuäär kä I-thɛ-rɛl. </p>
<h3><a href="1sa chapters.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth </a></h3>
<p><br />
</p>
</body>
</html>
