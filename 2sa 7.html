<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
7 <br />
Mat ruac Kuɔth kɛ Dee-bid <br />
(1 Kuɛ̈n 17:1-15) <br />
1Täämɛ min ci kuäär ku cieŋ dhɔrɛ, kä ci Kuoth Nhial ɛ ka̱m lɔ̱a̱ŋ kä ji̱ tɛ̈rɛ diaal tin te gekädɛ, 2cuɛ gök ni Na-than jiök i̱, “Guicɛ täämɛ, ɣän cieŋä duëël jiɛɛn ŋuer, kä thanduk matdä ruac Kuɔth cieŋɛ rɛy kɛmɛkä.” 3Kä cu Na-than kuäär jiök i̱, “Wër lätni tin diaal tin te lɔɔcdu. Kɛ ɣöö te Kuoth Nhial kɛ ji̱ kɛɛl.” <br />
4Kä kɛ wäär ɛ mɔ cu ruac Kuɔth Nhial ben kä Na-than i̱, 5“Wër kä ja̱ŋdä ni Dee-bid, jiök ni jɛ ɛn ɣöö, nɛmɛ ɛ min laar Kuoth Nhial ɛ i̱, ‘Ɛ ji̱n bi ɣä lät kä duel mi bä cieŋ thi̱n ɔ? 6Ɣän /ka̱n met cieŋ duëël ni mëë ka̱mä ji̱ I-thɛ-rɛl raar kä I-jëp amäni walɛ. Ɣän la wa̱a̱ wa̱nɔ ciaŋä ni kɛmɛ ala gua̱th ciɛŋädä. 7Gua̱thni diaal tëë ja̱lä thi̱n kɔnɛ ji̱ I-thɛ-rɛl diaal, /ka̱n ruëëckiɛn, tëë cä la̱r ɣöö ba nɛɛkä ni ji̱ I-thɛ-rɛl ruac met thiec i̱, “Ɛŋu /ken yɛn ɣä lät kä duel jiɛɛn ŋuer ɔ?” ’ <br />
8“Kɛ kui̱c ɛmɔ täämɛ ti̱ti̱ bikɛ la̱t ja̱ŋdä ni Dee-bid ɛn ɣöö ci, Kuoth Nhial in la Ruey Ɣɔaa, ɛ lar i̱, ‘Ɣän cä ji̱ ka̱n ni rɛy tɔ̱ɔ̱rä, yien deet, kɛ ɣöö bi ben a bo̱o̱th nɛɛnikä ni ji̱ I-thɛ-rɛl. 9Kä ɣän ta̱a̱ kɛɛl kɛ ji̱ gua̱thni diaal tin ci wä thi̱n, kä cä ji̱ tɛ̈ru diaal näk nhiamdu. Kä bä ciötdu jak kä te kɛ̈k mi di̱i̱t ce̱tkɛ ciöt nɛɛni tin bum nikɛn wi̱c muɔ̱ɔ̱n. 10Kä bä nɛɛkä ni ji̱ I-thɛ-rɛl moc gua̱th, kä bäkɛ pith, bikɛ cieŋ guäthdiɛn, mi cakɛ bi jut thi̱n. Kä /ci nɛy tin buɔ̱m buɔ̱ɔ̱m kɛ bilɛ ciɛŋ ɛ jiäk, ce̱tkɛ mëë dan, 11kä kɛ gua̱a̱th in bä nɛɛkä ni ji̱ I-thɛ-rɛl kuëny ruëëc. Bä ji̱ moc lɔ̱a̱ŋ kä ji̱ tɛ̈ru diaal. Kä ɣän Kuoth Nhial bä dhɔru jak kä di̱t. 12Mi wä ni̱nku wä thuk, bi rɔ ma̱t guuri, bä gatdu lɔ̱ kap nhial kɔɔru, mi bi ben ni puɔ̱nydu, kä bä kuäärɛ jak kä te thi̱n. 13Kä bɛ duel lɔ̱ la̱t kɛ ciötdä, kä bä kɔm kuäärädɛ jak kä te thi̱n amäni cäŋ kɛl. 14Kä bi ɣän a gua̱n, kä bɛ la gatdä. Mi wëë duer la̱t, bä duäc ce̱tnikɛ min la raan gatdɛ la duäc. 15Duundɛ ɣöö /cä nhökdä min thil pek bi woc kä jɛ ce̱tkɛ mëë cä woc kä Thɔɔl ëë te nhiamdu. 16Kä dhɔru kɛnɛ kuääru, bi ka ti te thi̱n mäni cäŋ kɛl nhiamdä, kä bi kɔm kuäärädu te thi̱n mäni cäŋ kɛl.’ ” 17Kɛ kui̱ rieetni ti̱ti̱ diaal, kɛnɛ nyuuthni ti̱ti̱ diaal, cu Na-than kɛ la̱t Dee-bid. <br />
Pal tɛthkä lɔaac Dee-bid <br />
(1 Kuɛ̈n 17:16-27) <br />
18Kä cu kuäär ni Dee-bid wä nhiam Kuɔth Nhial, kä cuɛ wee i̱, “Ɛ ɣän ŋa lö Kuoth Nhial, kä ɛ kui̱ dhɔaarä min mi̱th, mɔ curi ɣä nööŋ nhial inɔ mɔ? 19Kä ŋotdɛ kɛ mi lätdi ɣä ti ŋuan lö Kuoth Nhial. Ci ruac lat kɛ kui̱ dhɔaarä kɛ gua̱a̱th ɔ bi ben ɔ. Kä dëë nɛmɛ a ŋuɔ̱t kä naath lö Kuoth Nhial! 20Kä ɛŋu dëë lɛ la̱r ji̱ mɔ? Kä ŋäci ɣän ja̱ŋdu lö Kuɔth Nhial. 21Kɛ ɣöö ɛ ruacdu, kä ɛ ca̱r lɔacdu, ɛn ɣöö bi kɛn ti diaal ti̱ti̱ la̱t, kɛ ɣöö bi, ja̱ŋdu kɛ ŋa̱c. 22Kɛ kui̱c ɛmɔ di̱t i̱ lö Kuoth Nhial. Kɛ ɣöö thilɛ mi päär kɛ ji̱, kä thilɛ Kuoth mi dɔŋ ce̱tkɛ ji̱, kä tin diaal tin ca̱kɔ liŋ kɛ ji̱thkɔ. 23Kä kɛ nɛy tin tith wi̱i̱ muɔ̱ɔ̱n. Cäät kɛ nɛɛku ni ji̱ I-thɛ-rɛl, tëë ci luɛl ala nɛɛku, mi ci rɔ moc kɛ̈k, kä lät ti buɔ̱m buɔ̱ɔ̱m ti di̱t, kä joc i̱ nath raar kɛnɛ kuthkiɛn nhiam nɛɛniku tëë ci luɛl kä I-jëp. 24Kä curi ji̱ I-thɛ-rɛl jak kä nɛɛku amäni cäŋ kɛl. Kä ji̱n Kuoth Nhial ci cua̱ Kuothdiɛn. 25Kä täämɛ lö Kuoth Nhial ni Kuoth ku ruacdu min ci lat jäk kä thuɔ̱k kɛ kui̱dä kɛnɛ kui̱ kuaynikä, kä lät ni jɛ ce̱tkɛ min ci lat. 26Kä bi kɛ̈kdu jɔɔc mäni cäŋ kɛl, lar kɛ jɛ i̱, ‘Kuoth Nhial in la Ruey Ɣɔaa ɛ Kuoth I-thɛ-rɛl,’ kä ba dhɔr jäŋädu ni Dee-bid la̱t nhiamdu. 27Kɛ kui̱c ɛ mɔ lö Kuoth Nhial in la Ruey Ɣɔaa, Kuoth I-thɛ-rɛl, min ci rɔ nyuɔ̱th ja̱ŋdɛ wee i̱, ‘Ɣän bä ji̱ lät kä duel.’ Kɛ kui̱c ɛ mɔ ɣän cä buɔ̱m mi bä pal ni ji̱ jëk. 28Kä täämɛ, lö Kuoth Nhial, ɛ ji̱n Kuoth, kä ruacdu ɛ thuɔ̱k, kä ci ɣä la̱t ruac mi gɔaa. 29Kɛ kui̱c ɛmɔ täämɛ thiëcä ji̱ mi nhɔki jɛ, deri kuaykä poth, kɛ ɣöö dëë kɛ te nhiamdu amäni cäŋ kɛl. Kɛ ɣöö ji̱n Kuäär ni Kuoth, min ci lat, kɛ puɔ̱thdu, poth dhɔr jäŋädu amäni cäŋ kɛl.” <br />
<br />
<h3><a href="2sa chapters.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth </a></h3>
</body>
</html>
