<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
<p>1 <br />
  Käp thuɔk duëël Juda kɛnɛ thok duëël Cim-on kɛ Ä-do-ni-bɛ-dhɛk <br />
  1Kɛ kɔr li̱eth Jɔ-cua cu ji̱ I-thɛ-rɛl Kuoth Nhial thiec i̱, “Ɛŋa mi bi wä nhiam ɔ kɛ nhiam kä ji̱ Kɛ-naan, mi bi ko̱r wä tɛr kɛ kui̱da?” 2Cu Kuoth Nhial kɛ jiök i̱, “Bi thok duëël Juda wä. Nɛn ɛ jɛ, thok duëël ɣän cä mun ɛmɔ ka̱m kɛ.” 3Cu thuk duëël Juda dämani ni thok duëël Cim-on jiök i̱, “Bia wanɛ wi̱c in ca ka̱m kɔ, banɛ wä kɛɛl bä wi̱c in ca ka̱m yɛ.” Inɔ cu ji̱ Cim-on wä kɛɛl kɛ kɛ. 4Ɛ jɛn cu thok duëël Juda wä. Kä cu Kuoth Nhial kɛ ka̱m juc ji̱ Kɛ-naan kɛnɛ ji̱ Pɛ-rii-dhi. Cukɛ bathdɔɔri wäl joc kä Bɛ-dhɛk. 5Cukɛ ben kä Ä-do-ni-bɛ-dhɛk kä Bɛ-dhɛk, kä cukɛ ben nyiëëny kɛ jɛ, kä cukɛ ji̱ Kɛ-naan kɛnɛ ji̱ Pɛ-rii-dhi joc. 6Cu Ä-do-ni-bɛ-dhɛk rɔ bar, duundɛ ɣöö cua guɔ̱ɔ̱r amäni mëë ca cop, cua yiat tetädɛ min di̱i̱t kɛnɛ yiat cio̱kädɛ min di̱i̱t ŋot. 7Kä cuɛ wee, “Kua̱r ti jiɛn bärɔw ti cä yiɛt tetnikiɛn kɛnɛ yiɛt ciöknikiɛn tin di̱t ŋuɔ̱k, la kɛn duɔɔth a kueeny piny gua̱a̱th mi̱ethdä. Ce̱tnikɛ mëë la la̱tdä, ɛ jɛn ci Kuoth ɛ luɔ̱cä mɔ.” Cukɛ jɛ nööŋ kä Jɛ-ru-tha-lɛm, kä cuɛ ben li̱w thi̱n. <br />
  Käp thuɔk duëël ji̱ Juda kɛ Jɛ-ru-tha-lɛm kɛnɛ Ɣɛb-ron <br />
  8Cu ji̱ Juda nyiëëny kɛ ji̱ Jɛ-ru-tha-lɛm, kä cukɛ Jɛ-ru-tha-lɛm ka̱n, cukɛ ji̱ kɛ näk kä cua wec cua̱th kɛ mac. 9Kɛ kɔrɛ cu ji̱ Juda wä nyiëëny kɛ ji̱ Kɛ-naan tin cieŋ päämni kä Nɛ-gɛb, kɛnɛ tin cieŋ täpä. 10Kä cukɛ wä nyiëëny kɛ ji̱ Kɛ-naan ti ciaŋkɛ ni Ɣɛb-ron (ɛn ciöt Ɣɛb-ron ni wen cɔalɛ Kir-yath-ar-bä). Kä cukɛ ji̱ Ce-cay kɛnɛ ji̱ Ä-ɣi-man kɛ ji̱ Tɛ̈l-may joc. <br />
  Käp Ɔ-thi-nel kɛ Dɛ-bir <br />
  (Jɔc 15:13-19) <br />
  11Ɛn wi̱ni cukɛ wä muun ji̱ Dɛ-bir. Ɛn ciöt ni Dɛ-bir ni wal ɛ Kir-yath-the-pɛr. 12Kä cu Ka-leb wee, “Ram ɔ bi Kir-yath-the-pɛr ma̱k ɔ kä bɛ jɛ ka̱n, bä jɛ ka̱m nyaadä ni Ak-thaa ala ciekdɛ.” 13Cu Ɔ-thi-nel gat Kɛ-nadh, gat däman Ka-leb in tɔt wec ɛ mɔ ka̱n. Kä cu Ka-leb ɛ ka̱m nyaadɛ ni Ak-thaa ala ciekdɛ. 14Kä mëë ci Ak-thaa ben cieŋ cuɛ cɔwdɛ kok i̱ thiec gua̱a̱r kɛ kak. Kä cuɛ käny piny jɔɔk muɔ̱lɛ, kä cu Ka-leb ɛ thiec i̱, “Ɛŋu nhɔki mɔ?” 15Cuɛ jɛ jiök i̱, “Mocä kɛ muc. Min ci ɣä ka̱m mun Nɛ-gɛb, mocä kɛ waŋ pi̱i̱ni bä.” Cu Ka-leb ɛ ka̱m waŋ pi̱i̱ni min te dho̱nyä kɛnɛ waŋ pi̱i̱ni min te täpä. <br />
  Käp ji̱ Juda Kɛnɛ ji̱ Ben-ya-min kɛ wi̱i̱ <br />
  16Ɛ jɛn cu kuay gua̱nthu Muthɛ ni Kɛɛn, wä kɛɛl kɛ ji̱ Juda jiɛnkɛ kä Jɛ-ri-ko mun nööri wäkɛ därdɔaar Juda kä Nɛ-gɛb thie̱e̱kä Ä-rad. Cukɛ wä cieŋ ɛn wi̱ni. 17Cu ji̱ Juda wä kɛɛl kɛ dämani ni ji̱ Cim-on, kä cukɛ ji̱ Kɛ-naan joc tin cieŋ kä Dhɛ-path, kä cukɛ jɛ da̱k ni piny. Ɛn wec cɔal ciötdɛ i̱ Ɣɔr-ma. 18Cu ji̱ Juda Gadha ka̱n bä nikɛ wi̱i̱kɛ kɛɛl, kɛ Ac-kɛ-lon nikɛ wi̱i̱kɛ kɛnɛ Ɛk-ron kɛ wi̱i̱kɛ. 19Ɛn wa̱nɔ te Kuoth Nhial kɛɛl kɛ ji̱ Juda, kä cukɛ wi̱i̱ päämni käp, duundɛ ɣöö /kenkɛ wi̱i̱ tin te mädä luäŋ kɛ joc raar, kɛ ɣöö täkɛ thurbiɛɛli ko̱o̱r. 20Kä Ɣɛb-ron ca ka̱m Ka-leb, ce̱tnikɛ ruac Muthɛ. Kä cuɛ kuay Ä-nak da̱ŋ diɔ̱k juɔc raar thi̱n. 21Kä /ken ji̱ Ben-ya-min ji̱ Yɛ-buth tin cieŋ kä Kɛ-naan juɔc raar. Inɔ Cu ji̱ Yɛ-buth cu cieŋ kä Kɛ-naan kɛɛl kɛ ji̱ Ben-ya-min amäni walɛ. <br />
  Käp Ɛ-pa-rim kɛnɛ Ma-na-thɛ kɛ Beth-ɛl <br />
  22Cu ji̱ Ɛ-pa-rim kɛnɛ ji̱ Ma-na-thɛ wä nyiëëny kɛ ji̱ wec Beth-ɛl. Kä te Kuoth Nhial kɛɛl kɛ kɛ. 23Cu ji̱ Ɛ-pa-rim kɛnɛ ji̱ Ma-na-thɛ li̱eem jäk kä Beth-ɛl. (Ciöt wec ɛmɔ ni wal cɔalɛ Luudh.) 24Cu li̱eem raan nɛn bëë wi̱c, cukɛ jɛ jiök i̱, “Nyuth ni kɔ duɔ̱ɔ̱p wec, bakɔ ji̱ la̱t agɔaa.” 25Kä cuɛ kɛ nyuɔ̱th duɔ̱p wec. Kä cukɛ ji̱ wec diaal näk, duundɛ ɣöö cukɛ wut ɛmɔ pa̱l wä kɛnɛ ji̱ dhɔaarɛ diaal. 26Cuɛ wä muun ji̱ ɣɛ̈th kä cu kɛ rɛk la̱t, mi cua ciötdɛ cɔl i̱ Luudh. Cuɛ cua̱ ciötdɛ amäni walɛ. <br />
  Nɛy tëë /ka̱n juɔc raar ɛ ji̱ I-thɛ-rɛl <br />
  27/Ken ji̱ Ma-na-thɛ nɛy tin cieŋ kä Beth-can kɛnɛ wi̱i̱kɛ, kɛ Ta-nak kɛ wi̱i̱kɛ, kɛ Dor kɛ wi̱i̱kɛ, kɛnɛ Yib-lɛ-am kɛ wi̱i̱kɛ, kɛ Mɛ-gi-do kɛ wi̱i̱kɛ. Kɛn wi̱i̱ tɔ̱tɔ̱ cu ji̱ Kɛ-naan ŋot kɛ ciaŋ thi̱n. 28Mëë ci ji̱ I-thɛ-rɛl buɔ̱m, cu kɛ ji̱ Kɛ-naan kuɔ̱k ɣöö bakɛ lät ikä, duundɛ ɣöö /ka̱n kɛ juɔc raar kɛn diaal. <br />
  29Kä /ken ji̱ Ɛ-pa-rim ji̱ Kɛ-naan tin cieŋ kä Gɛ-dhɛr juɔc raar. Cieŋ kɛ thi̱n kɛɛl kɛ kɛ. <br />
  Käp wi̱i̱ni ji̱ Gɛ̈-lɛ-li <br />
  30/Ken ji̱ Dhɛ-bu-lun Ji̱ Kith-ron kɛnɛ ji̱ Naa-lol juɔc raar rɛy wec. Cu ji̱ Kɛ-naan cieŋ rɛydiɛn, kä cukɛ kɛ jak kä la̱a̱tkiɛn. <br />
  31Kä /ken ji̱ A-cɛr ji̱ Ak-ko kɛnɛ ji̱ Dhi-don, kɛ ji̱ A̱-lab, kɛnɛ ji̱ Ak-dhib, kɛ ji̱ Ä-pik, kɛ ji̱ Ɣɛl-ba, kɛ ji̱ Rɛ-ɣob juɔc raar. <br />
  32Inɔ cu ji̱ A-cɛr cieŋ rɛy ji̱ Kɛ-naan tin ciaŋkɛ wec. Kɛ ɣöö /ken kɛn kɛ juɔc raar. 33Kä /ken ji̱ Nap-ta-li ji̱ Beth-cɛ-mɛc kɛnɛ ji̱ Beth-ä-nath juɔc raar, cu cieŋ nikɛn rɛy ji̱ Kɛ-naan tin ciaŋkɛ wec. Kä cukɛ kɛ kuɔ̱k la̱t kɛ kui̱diɛn. <br />
34Kä cu ji̱ Ɛ-mor ji̱ Daan kuɔ̱k wi̱i̱ tin te päämni, pën kɛn kɛ ben wi̱i̱ni tin te lɛɛrä. 35Cu ji̱ Ɛ-mor ŋot kɛ ciaaŋ kä A-ya-lon kɛnɛ Pääm Ɣɛ-rɛth, kɛ Cɛ̈ɛ̈l-bim, ɛ ni ɣöö cu ji̱ Ɛ-pa-rim kɛnɛ Ma-na-thɛ kɛ jak kä kuaanykiɛn ti la̱t kɛ kɛ ikä. 36Cu key ji̱ Ɛ-mor a Ak-ra-bim amäni Thɛlɛ̈ a wä nhiam. </p>
<h3><a href="jdg chapters.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth </a></h3>
<p><br />
  <br />
</p>
</body>
</html>
