<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
<p>21 <br />
  Män kɛ kui̱ ji̱ Ben-ya-min <br />
  1Täämɛ ji̱ I-thɛ-rɛl ca rɔ yac kä Midh-pa, “Thilɛ raan kä kɔn mi bi nyaadɛ jak kä kuɛnkɛ ɛ ji̱ Ben-ya-min.” 2Ɛ jɛn cukɛ ben kä Beth-ɛl, cukɛ nyuur thi̱n nhiam Kuɔth amäni thiaŋ, kä cukɛ wiee ɛlɔ̱ŋ. 3Kä cukɛ wee, “Aɣ Kuoth Nhial Kuoth ji̱ I-thɛ-rɛl, ɛŋu cu nɛmɛ tuɔɔkɔ kä I-thɛ-rɛl, a bi thok duëël kɛl thil rɛy ji̱ I-thɛ-rɛl ɔ?” 4Mëë ruɔ̱ndɛ cukɛ rɔ jiɛc kɛ runwaŋ, kä cukɛ yi̱k täth ɛn wa̱nɔ, kä cukɛ muc in la waŋkɛ kɛnɛ muc malä thöp. 5Kä cukɛ wee, “Ɛ thok duëël lith kä thuk duëli ji̱ I-thɛ-rɛl diaal /ken ben dolä Kuɔth Nhial ɔ?” Kɛ ɣöö cikɛ ya̱c ɛlɔ̱ŋ kɛ kui̱ raam in /ken ben nhiam Kuɔth Nhial kä Midh-pa i̱, “Ba jɛ näk.” 6Kä cu ji̱ I-thɛ-rɛl dämandiɛn ni Ben-ya-min par, wäkɛ i̱, “Ɛn walɛ ci thok duëël kɛl bath kä thuk duëli I-thɛ-rɛl. 7Banɛ nɛy tin ci duɔth ku lɛ jek män nikä, kä canɛ rɔ yac nhiam Kuɔth Nhial i̱, /canɛ kɛ bi ka̱m nyieekɔn ala män kä kɛ?” <br />
  8Kä cukɛ wee, “Ɛ thok duëël in mi̱th kä I-thɛ-rɛl /ken ben ɔ nhiam Kuoth Nhial kä Midh-pa?” Cukɛ jɛ jek i̱ thilɛ ram kɛl mi ci ben dolä, kä Ya-bec-gil-yad. 9Mëë kuanykɛ naath, cuɛ thil raan kä ji̱ Ya-bec-gil-yad mi te thi̱n. 10Kä cu duɔl nɛy ti bathdɔɔri wäl rɛw ti ji̱ ko̱o̱r ja̱k, la̱rkɛ jɛ kɛ i̱, “Wiaa na̱kɛ ji̱ Ya-bec-gil-yad. Amäni män kɛnɛ gaat. 11Kä nɛmɛ ɛ jɛn min bia la̱t. Bia wutni diaal kɛ män diaal tin la män näk.” 12Kä cukɛ nyi̱er ti ŋuɛ̈tni ti kur ŋuaan jek rɛy ji̱ Ya-bec-gil-yad ti /ken me̱t tɔ̱ɔ̱c kɛ wut. Kä cukɛ kɛ nööŋ wi̱c in te kä Cilo min te muun Kɛ-naan. <br />
  13Kä cu duɔl kɛɛliw ruac jäk kä ji̱ Ben-ya-min tin te pääm Ri-mon, lät kɛn kɛ kä mal. 14Cu ji̱ Ben-ya-min luny jɔk ɛn guäth ɛmɔ, kä cu ji̱ I-thɛ-rɛl kɛ ka̱m nyi̱er tëë ci kɛn kɛ päl a tëk kä män ji̱ Ya-bec-gil-yad. Duundɛ ɣöö /ken kɛ ro̱ŋ. 15Cu naath tekɛ pa̱r kɛ kui̱ ji̱ Ben-ya-min. Kɛ ɣöö ci Kuoth Nhial thuk duëli I-thɛ-rɛl moc kam. <br />
  16Ɛ jɛn cu bööth dolä wee, “Banɛ män ku lɛ jek nikä kɛ kui̱ nɛɛni ti ci duɔth ti, kä ci män ji̱ Ben-ya-min duɔ̱p?” 17Cukɛ wee, “Bi ji̱ Ben-ya-min tin tëk dhil tekɛ pek, kɛ ɣöö thilɛ thok duëël mi ba kɛ̈k raar kä thuk duëli I-thɛ-rɛl. 18Kä ŋotdɛ /canɛ kɛ bi ka̱m nyieekɔn ala män.” Kɛ ɣöö ci ji̱ I-thɛ-rɛl rɔ yac i̱, “Kuëth akɛ ram in bi nyaadɛ ka̱m ji̱ Ben-ya-min.” 19Kä cukɛ wee, “Nɛ̈nɛ jɛ, la tëë kɛ ŋar runä kɛ kui̱ Kuɔth Nhial kä Cilo, min te caam Beth-ɛl, kui̱ käny ca̱ŋ duɔ̱p in di̱i̱t min jiɛy kä Beth-ɛl min wëë kä Cɛ-kɛm, kɛnɛ cuec Lɛ-bo-naa.” 20Kä cukɛ ji̱ Ben-ya-min jiök i̱, “Wiaa tɛ̱̈ɛ̱̈ ɛ rɔ rɛy ka̱a̱kni, 21kä guecɛ, mi wä nyi̱er Cilo wä ben duth ŋarä, kua käny raar rɛy ka̱a̱kni kä ɛ ramɔ käp rɔ ciek kä nyi̱er Cilo. Kä bia cu wä muun Ben-ya-min. 22Mi wä gua̱ni kiɛ dämani wä göny kä nɛy, ba̱kɔ kɛ jiök i̱ ‘Pa̱lɛ kɛ nɛy, kɛ ɣöö /ken kɛn kɛ ka̱n kɛ ko̱r kä yɛ ala män. Kä /ken yɛn kɛ ka̱m nyieekun, thilɛ yɛ duer kɛ pälun kɛ kɛ.’ ” 23Kä cu ji̱ Ben-ya-min ɛ la̱t ninɔ, min duth nyi̱er, cu ramɔ rɔ ka̱p nyal kä cuɛ jɛ naŋ ala ciekdɛ. Kä cukɛ loc gua̱thnikiɛn, kä cua wi̱i̱ nyɔk kɛ ta̱th kä cukɛ cieŋ thi̱n. 24Ɛn guäth ɔ cu ji̱ I-thɛ-rɛl däk piny wä ramɔ thok duëëliɛn dhɔrɛ, cu ramɔ wä kä nyinkɛ. <br />
25Ɛn ni̱ni tɔ̱tɔ̱ thilɛ kuäär kä I-thɛ-rɛl. Lät ramɔ ni min gɔaa waaŋdɛ. </p>
<h3><a href="jdg chapters.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth </a></h3>
<p><br />
  <br />
</p>
</body>
</html>
