<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
37 <br />
Ŋa̱th Dhid-ki-yaa mi lɔar <br />
1Cua Dhid-ki-yaa gat Yo-ci-yaa jakä kuäär ɛ Nɛ-bu-kad-nɛ-dhar kuäär Bɛ̈-bi-lɔn kɛ gua̱a̱th Yɛ-ɣo-ya-kin gat Yɛ-ɣo-ya-kim muun Juda. 2Duundɛ ɣöö, jɛn kɛnɛ ji̱ kɔaarɛ kɛ ji̱ wec /ka̱n ruac Kuɔth Nhial ëë cɛ lat kɛ thok go̱kä ni Yir-mɛ-yaa liŋ. <br />
3Kä cu kuäär ni Dhid-ki-yaa Yu-kal gat Cɛ-lɛm-yaa kɛnɛ Dhɛ-pɛ̈n-yaa bo̱o̱th palä, kä mɔ gat Mä-the-yaa jäkä gök ni Yir-mɛ-yaa wëë i̱, “Pal Kuoth Nhial Kuothdan kɛ kui̱da.” 4Täämɛ Yir-mɛ-yaa ja̱l ni jɛn rɛy nath kɛ ɣöö ŋotdɛ /ka̱n jɛ ni la̱th luaak yieenä. 5Kä ci rɛm kua̱r rööl I-jëp ben raar kä I-jëp. Kä mëë ci rɛm ji̱ Kɛ̈l-da-ya tëë gölkɛ Jɛ-ru-tha-lɛm thok liŋ kɛ kui̱diɛn, cukɛ rɔ woc kä Jɛ-ru-tha-lɛm. <br />
6Kɛ kɔrɛ cu riet Kuɔth Nhial ben kä gök ni Yir-mɛ-yaa, 7ɛn ɣöö lar Kuoth Nhial ni Kuoth I-thɛ-rɛl ɛ i̱, “Nɛmɛ ɛ jɛn min bia la̱r kuäär Juda mëë jäk yɛ kä ɣä thieecɛ ruac jiökɛ jɛ i̱, ‘Nɛnɛ, rɛm Pɛro min bëë kɛ ɣöö bɛ ji̱ ben luäk, kɛn bikɛ loc kä I-jëp muundiɛn. 8Kä ji̱ Kɛ̈l-da-ya bikɛ ben jɔk bi kɛ ben nyiëëny kɛ jɛn wec ɛmɛ. Bi kɛ jɛ käp kä bikɛ jɛ cua̱th kɛ mac. 9Kä cu Kuoth Nhial kɛ jiök ɛn ɣöö /cuarɛ rɔ mɛt ɛ bia wee i̱, “/Ci ji̱ Kɛ̈l-da-ya bi ben kä kɔn,” duundɛ ɣöö bikɛ ben kä yɛ. 10Ɛ cäŋ bia rɛm ji̱ Kɛ̈l-da-ya joc kɛɛliw a bi duɔth ni ji̱ buɔ̱ɔ̱tnikiɛn, kä bi ramɔ te ni rɛy kɛmɛkädɛ. Bikɛ rɔ̱ jiɛc a bi kɛ wec ɛmɛ cua̱th kɛ mac.’ ” <br />
Yir-mɛ-yaa duëël yieenä <br />
11Täämɛ mëë ci rɛm ji̱ Kɛ̈l-da-ya loc kä Jɛ-ru-tha-lɛm kɛ kui̱ benä rɛ̈m Pɛro kuäär I-jëp, 12cu Yir-mɛ-yaa jiɛɛn kä Jɛ-ru-tha-lɛm, wëë muun Ben-ya-min kɛ ɣöö bɛ kui̱dɛ wä ka̱n ɛn wi̱ni rɛy nath. 13Kä mëë cɛ cop thok rɛ̈ɛ̈k wec Ben-ya-min, cu yieen thuɔk rɛ̈ɛ̈k mi cɔali Yir-i-yaa gat Cɛ-lɛm-yaa gat Ɣä-nɛ̈n-yaa gök ni Yir-mɛ-yaa käp wëë i̱, “Wä ni ji̱n kä ji̱ Kɛ̈l-da-ya.” 14Kä cu Yir-mɛ-yaa jɛ loc i̱, “Ɛ kac. Ɣän /cä wä kä ji̱ Kɛ̈l-da-ya.” Duundɛ ɣöö, /ken Yir-i-yaa ruacdɛ liŋ. Kä cuɛ käp ni Yir-mɛ-yaa kä cuɛ jɛ nöŋ ruëëc. 15Kä cu ruëëc ŋɛ̈ɛ̈ny kɛ Yir-mɛ-yaa cukɛ jɛ duäc, kä cukɛ jɛ yiɛn dhɔr Jo-na-than bulkamiin, kɛ ɣöö ca jɛ jakä gua̱a̱th yieenä. 16Mëë ca Yir-mɛ-yaa naŋ rɛy duëël mi tëë pinyi cuɛ te thi̱n kɛ ni̱n ti ŋuan. <br />
17Cu kuäär ni Dhid-ki-yaa jɛ jäk kä raan kä cuɛ ben kä jɛ. Cu kuäär jɛ thiëc kɛ tɛ̱̈ɛ̱̈ ni cieeŋdɛ, wëë i̱, “Tëë kɛ ruac mi ci Kuoth Nhial ɛ lar?” Kä cu Yir-mɛ-yaa jɛ loc i̱, “Ruac a thi̱n.” Cuɛ jɛ jiök i̱, “Ji̱n ba ji̱ la̱th tetni kua̱r rööl Bɛ̈-bi-lɔn.” 18Kä cu Yir-mɛ-yaa kuäär ni Dhid-ki-yaa nyɔk kɛ jio̱k i̱, “Ɛŋu mi jiääk mi cä la̱r ji̱ kiɛ la̱a̱tku, kiɛ naath ti̱ti̱ min läthi ni ɣä luaak yieenä? 19Kä gööku tëë la̱tkɛ ji̱ ruaacni go̱o̱kä a nikä tëë wee i̱, ‘Ci kuäär Bɛ̈-bi-lɔn bi nyiëëny kɛ ji̱ kɛnɛ mun ɛmɛ?’ 20Täämɛ liŋɛ, ɣän la̱ŋä ji̱ lö kuäärä. Mal mɛmɛ liŋ, /cu ɣä nyɔk kɛ loc dhɔɔr Jo-na-than min la bulkamiin, ɛ ni mi ku wä li̱w ni ɣän ɛn wi̱ni.” 21Kä cu kuäär ni Dhid-ki-yaa ruac kɛ ɣöö ba Yir-mɛ-yaa nööŋ rɛy dhɔaar ga̱a̱ŋni. Kä cua jɛ cua̱ muɔckɛ juray thi̱n ni ciaŋ guäth buɔ̱l jurayni wec ɛmɔ, cu mäni mëë ci jurayni diaal thuuk. Kä cu Yir-mɛ-yaa te rɛy rɛ̈ɛ̈k dhɔaar ga̱a̱ŋni. <br />
<br />
<h3><a href="jer chapters.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth </a></h3>
</body>
</html>
