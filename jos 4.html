<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
4 <br />
Riäkni päämni <br />
1Täämɛ mëë ci do̱r ɛmɛ ku thuɔ̱k kɛ kac kui̱c kɛɛliw, cu Kuoth Nhial Jɔ-cua jiök i̱, 2“Muɔcɛ rɔ̱ nɛy da̱ŋ wäl rɛw, ram kɛl do̱o̱r ɔ, 3kä jakni kɛ kä kuënykɛ rɔ̱ rɛɛm päämni da̱ŋ wäl wi̱cdiɛn rɛw däär yiëër Jɔr-dɛn niɛ guäth in ci bööth palä cuɔ̱ŋ thi̱n, kä naŋɛ kɛ kä bia kɛ wä di̱r guäth in bia wä pua̱t thi̱n ɛn thiaaŋni.” 4Ɛ jɛn, cu Jɔ-cua nɛy da̱ŋ wäl rɛw tin cɛ kuany ram ɔ do̱o̱r ɔ ku ciöl rɔ, 5kä cuɛ kɛ jiök i̱, “Wiaa kä luɔcɛ yie̱e̱r dhɔ̱a̱ŋɛ thanduk matdä Kuɔthdun ni Kuoth Nhial cɔ̱ɔ̱r, kä wiaa ni däär yiëër kä a ram ɔ kä yɛ wä jiarɛ moc kɛ päm mi bɛ kap, pääm ti päär pëkdiɛn nikɛ kɛn döör ji̱ I-thɛ-rɛl. 6Kɛn bikɛ la nyuth ti̱mä rɛydun, kɛ ɣöö cäŋ kɛl in wä gaatkun yɛ thi̱ec kɛ min luɔtkɛ, 7bia jɛ la̱r kɛ i̱ nɛɛnɛ, mëë jiɛ̈thkɛ thanduk matdä Kuɔth Nhial ni yi̱er Jɔr-dɛn, cu löny yiëër ɛmɔ cuɔ̱ŋ kä cu pi̱kɛ rɔ̱ gɛy. Kɛ kui̱ ɛmɔ bi gaat I-thɛ-rɛl diaal lua̱ŋ Kuɔth Nhial a tiim ni ciaŋ kɛ kɛn pääm ti̱ti̱.” <br />
8Kä cu ji̱ I-thɛ-rɛl la̱t niɛ min ci Jɔ-cua ɛ la̱r kɛ. Cukɛ pääm tɔ̱tɔ̱ nööŋ wi̱c kä cukɛ kɛ ben la̱th piny thi̱n. 9Ɛn wa̱nɔ, ci Jɔ-cua pääm da̱ŋ wäl rɛw ka̱n bä, kä cuɛ kɛ la̱th guäth ciökni kua̱ri palä min cikɛ cuɔ̱ŋ thi̱n kä ka̱pkɛ thanduk matdä däär yiëër Jɔr-dɛn. Kɛn pääm ɛ tɔ̱ kɛn a guäthdiɛn amäni wa̱lɛ. 10Ɛn wa̱nɔ, ŋot bööth palä tin kapkɛ thanduk matdä cuŋä däär yiëër Jɔr-dɛn, amäni mëë wa tëë ca la̱t Jɔ-cua ɛ Kuoth Nhial kɛ thok Muthɛ thuk kɛ läth gua̱thnikiɛn. <br />
Cu naath rɔ̱ ku thuɔl kui̱c kɛ pɛ̈th. 11Min cikɛ rɔ̱ kuɛr kui̱c yiëër ɛwic, cu bööth palä ben räth nhiam kɛ thanduk matdä Kuɔth Nhial. 12Kä cu gaat Rɛ-u-ben kɛ gaat Gad kɛ tha̱a̱ŋ gan Ma-na-thɛ jiɛth kui̱c kɛ yio̱w kööriɛn nhiam ji̱ I-thɛ-rɛl ce̱tkɛ mëë ca larkɛ ɛ Muthɛ. 13Cu nɛy ti bathdɔɔri ŋuaan ti ji̱ köör jiɛth kui̱c nhiam Kuɔth Nhial wäkɛ dɛɛkä Jɛ-ri-ko kɛ ko̱r. 14Ɛn cäŋ ɛmɔ pa̱ny, cu Kuoth Nhial di̱t Jɔ-cua re̱p rɛy ji̱ I-thɛ-rɛl diaal, kä cukɛ jɛ luɔ̱th ni thiɛkä kɛ pëk te̱e̱kädɛ kɛɛliw ce̱tnikɛ mëë cikɛ Muthɛ luɔ̱th inɔ. <br />
15Mëë cikɛ te kui̱c ni kɛn diaal, cu Kuoth Nhial Jɔ-cua lɛni jiök i̱, 16“Jakni bööth palä tin kapkɛ thanduk matdä kä bëë raar yie̱e̱r Jɔr-dɛn.” 17Cu Jɔ-cua kɛ ku ciööl raar. 18Cu bööth palä tin kapkɛ thanduk matdä ben raar ni däär yiëër Jɔr-dɛn kä ɛ niɛ min cup ciökiɛn köötdä, cu pi̱ yiëër Jɔr-dɛn loc guäthdiɛn kä cuɛ thia̱a̱ŋ nyɔk nikɛ ta̱a̱ in wänkä. <br />
Copdiɛn kä Gil-gal <br />
19Ɛ jɛn mëë jiɛ̈thkɛ yi̱er Jɔr-dɛn ɛ naath kɛ cäŋ kä wäl paay in cɔal i̱ duɔ̱ɔ̱ŋ, cukɛ ben pua̱t kä Gil-gal kui̱c känyä ca̱ŋ Jɛ-ri-ko. 20Kä cu Jɔ-cua pääm tëë ca ka̱m raar däär yiëër Jɔr-dɛn ben di̱er piny kä Gil-gal. 21Cuɛ gaat I-thɛ-rɛl lɛ jiök i̱, “Mi wa yɛ thiëc ɛ gaatkun cäŋ kɛl kɛ min ŋa̱cɛ kɛ kui̱ päämni ti̱ti̱, 22a jɛ ŋa̱ckɛ ɛ gaatkun i̱ ci ji̱ I-thɛ-rɛl ben kui̱c Jɔr-dɛn ɛmɛ kɛ duɔ̱ɔ̱p mi kööt. 23La̱rɛ jɛ kɛ i̱ ci Kuothdun ni Kuoth Nhial yi̱er Jɔr-dɛn jak kä kööt kɛ kui̱dun amäni mëë cia ben kui̱c, ce̱tnikɛ mëë cɛ lät kä kɔ Bar Gutdä mëë cu kööt amäni benda raar. 24Ci Kuoth Nhial nɛmɛ cäp inɔ kɛ ɣöö dëë buɔ̱mdɛ min di̱i̱t ŋa̱c wi̱i̱ muɔ̱ɔ̱n kɛɛliw kɛnɛ ɣöö dëë yɛn Kuothdun cu luɔ̱th amäni ciaŋ.” <br />
<h3><a href="jos chapters.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth </a></h3>
<br />
</body>
</html>
