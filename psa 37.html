<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
37 <br />
Ta̱a̱ gua̱n nyuɔɔni kɛnɛ ta̱a̱ gua̱n cuŋni <br />
(Dit Dee-bid) <br />
1/Cu gak kɛ kui̱ nɛɛni <br />
ti ji̱ nyuɔɔni, <br />
/cu tekɛ tiɛɛl kɛ kui̱ nɛɛni <br />
tin la̱tkɛ jiäk! <br />
2Kɛ ɣöö bikɛ rɔɔl niɛ täämɛ <br />
ce̱tnikɛ juaac, <br />
bikɛ li̱w niɛ täämɛ <br />
ce̱tnikɛ juaac ti tɔ̱ɔ̱c. <br />
3Ŋäthni Kuoth Nhial, <br />
kä lätni ni gɔy, <br />
bi tëkdu jääny muun, <br />
kä bi tekɛ mal. <br />
4Go̱r tɛ̈th lɔaac kä Kuoth Nhial, <br />
bɛ ji̱ ka̱m tin go̱o̱r lɔcdu kɛ. <br />
5Kämni rɔɔdu Kuoth Nhial, <br />
ŋäthni jɛ, bɛ ji̱ luäk. <br />
6Bɛ cuŋku jak kä riawkɛ <br />
ce̱tnikɛ bak ɣɔaa, <br />
kä bɛ thuɔ̱ɔ̱ku jak kä buɔy <br />
ce̱tnikɛ cäŋ ca̱ŋda̱a̱r. <br />
7Pälni rɔɔdu piny, <br />
kä lipni Kuoth Nhial, <br />
/cu gak kɛ ram in jek ria̱ŋ, <br />
kɛnɛ ram in lät ca̱a̱p ti jiäk. <br />
8Päl gak, kä päl ŋɛ̈ɛ̈ny. <br />
A lɔcdu /ci jiäk, jiääk lɔaac <br />
bɛ naŋ ni ji̱ rɛy rikä. <br />
9Kɛ ɣöö ba ji̱ nyuɔɔni woc, <br />
kä bi nɛy tin ŋa̱thkɛ ni <br />
Kuoth Nhial mun ka̱n ala duŋdiɛn. <br />
10Kɛ gua̱a̱th mi tɔt, <br />
/ci ji̱ nyuɔɔni bi ŋot thi̱n, <br />
a cäŋ guici kɛ, /cikɛ bi te wa̱nɔ. <br />
11Duundɛ ɣöö bi nɛy <br />
tin mua̱l mua̱a̱l mun ciɛŋ, <br />
bikɛ te rɛy malä mi di̱i̱t. <br />
12La cäp gua̱n nyuɔɔni gua̱n cuŋni <br />
kä mi jiääk, <br />
kä la yio̱nyɛ jɛ thokdɛ kɛ gak, <br />
13duundɛ ɣöö cu Kuoth Nhial <br />
gua̱n nyuɔɔni dɔl, <br />
kɛ ɣöö ŋäcɛ jɛ ci ni̱nkɛ thia̱k. <br />
14Cu ji̱ nyuɔɔni mutnikiɛn ka̱n <br />
kä cukɛ bäärikiɛn rialikä, <br />
kɛ ɣöö ba can näk kɛnɛ <br />
nɛy tin thil lua̱ŋ, <br />
kä ba nɛy tin ji̱ cuŋni näk. <br />
15Duundɛ ɣöö bi mutnikiɛn <br />
yiath ni lo̱ckiɛn, <br />
kä bi bäärikiɛn töl. <br />
16Gɔaa ni mi tɔt kä gua̱n cuŋni <br />
kä ria̱ŋ ji̱ nyuɔɔni mi di̱i̱t. <br />
17Kɛ ɣöö ba buɔ̱m ji̱ nyuɔɔni woc, <br />
duundɛ ɣöö bi Kuoth Nhial <br />
gua̱n cuŋni rɔm. <br />
18Kuoth Nhial ŋäcɛ ni̱n raam in <br />
thil bɛ̈ɛ̈l, <br />
kä bi ŋɔakiɛn te thi̱n <br />
amäni cäŋ kɛl. <br />
19Kä /cikɛ bi dual mi wä <br />
riɛk wä ben, <br />
kä bikɛ tekɛ ti ŋuan <br />
kɛ gua̱th buath. <br />
20Duundɛ ɣöö bi ji̱ nyuɔɔni li̱w, <br />
kä ji̱ tɛ̈r Kuɔth Nhial ce̱t <br />
gɔɔydiɛn nikɛ juaac dɔaar, <br />
bikɛ thuuk ɛ yut ce̱tnikɛ tol. <br />
21La ŋuäl gua̱n nyuɔɔni, <br />
kä /cɛ jɛ bi luɔc jɔk, <br />
duundɛ ɣöö jɛn gua̱n cuŋni <br />
la muc ni jɛn. <br />
22Bi nɛy ti ca poth ɛ Kuoth Nhial <br />
mun ciɛŋ ala duŋdiɛn, <br />
kä ba nɛy tin cɛ lam ŋuɔk raar. <br />
23Ciɛŋ nath lätkɛ Kuoth Nhial, <br />
kä ɛ jɛn lät duɔ̱p nɛɛni tin <br />
nhɔkɛ mɔ. <br />
24Cäŋ ba kɔa̱a̱th kɔ̱thikä, <br />
/cikɛ bi tëth kɛ wuɔ̱thkiɛn, <br />
kɛ ɣöö rɔm Kuoth Nhial tetkiɛn. <br />
25Mëëdan ɛ ɣän ŋuɛ̈t, <br />
kä täämɛ cä dɔŋ, <br />
kä ŋotdɛ /ka̱n ji̱ cuŋni nɛn <br />
a ca pa̱l ruëëc, <br />
kä /ken gaatkiɛn mi̱eth met liem. <br />
26La muckɛ ce̱tnikɛ pek lɔaacdiɛn <br />
kä luëlkɛ naath ikä baaŋ, <br />
kä la gaatkiɛn puɔ̱th cua̱ jek. <br />
27Päl jiäk, lätni ti gɔw, <br />
bi cu cieŋ kɛ mal <br />
amäni cäŋ kɛl. <br />
28Kɛ ɣöö nhɔk Kuoth Nhial <br />
ni thuɔ̱ɔ̱k, <br />
/cɛ nɛɛkɛ tin gɔw bi pa̱l ruëëc. <br />
Ba ji̱ cuŋni gaŋ amäni cäŋ kɛl, <br />
duundɛ ɣöö ba gaat <br />
ji̱ nyuɔɔni ŋuɔk jɔ̱ɔ̱r. <br />
29Bi ji̱ cuŋni mun ciɛŋ <br />
ala duŋdiɛn, <br />
kä bikɛ jɛ ciɛŋ amäni cäŋ kɛl. <br />
30La lat ji̱ cuŋni ni nyin pɛlä, <br />
kä lat kɛn ni ruac mi thuɔ̱k. <br />
31Kä tiit kɛn ŋuɔ̱t Kuɔth <br />
kɛ lo̱ckiɛn, <br />
kä kɛn /cikɛ bi ciɛc gekä. <br />
32La ji̱ nyuɔɔni ji̱ cuŋni a bi̱i̱m, <br />
go̱o̱r kɛn näkdiɛn. <br />
33Duundɛ ɣöö /ci Kuoth Nhial kɛ <br />
bi pa̱l tetni ji̱ tɛ̈riɛn, <br />
kä /cɛ kɛ bi jak kä yakɛ <br />
mi waa kɛ wä luk. <br />
34Lipni Kuoth Nhial, <br />
kä tit ni duɔ̱pkɛ, <br />
bɛ ji̱ ka̱m luth kɛ ɣöö bi mun ka̱n, <br />
kä bi ji̱ nyuɔɔni guic guäth <br />
in tekɛ riɛk. <br />
35Ɣän cä ram mi jiääk <br />
mi bum bum nɛn, <br />
cɛ rɔ ciec piny ce̱tnikɛ <br />
luɔ̱r Lɛ-ba-nɔn. <br />
36Kä kɛ gua̱a̱th mi tɔt cuɛ rɔɔl, <br />
cuɛ cu thil, <br />
cua̱ jɛ go̱r, kä cuɛ thil gua̱a̱th <br />
mi dëë jɛ jek thi̱n. <br />
37Ŋäcni ram mi thil bɛ̈l, <br />
kä tit ram mi tekɛ cuŋ, <br />
kɛ ɣöö bi ram mi tekɛ mal <br />
tekɛ ŋa̱th kɛ nhiam. <br />
38Duundɛ ɣöö ba ji̱ dueeri däk, <br />
kä bi ji̱ nyuɔɔni li̱w kɛ nhiam. <br />
39Ka̱n ji̱ cuŋni bëë <br />
kä Kuoth Nhial, <br />
kä ɛ buɔ̱mdiɛn kɛ gua̱a̱th rikni. <br />
40La Kuoth Nhial kɛ a luäk <br />
kä la käänɛ kɛ, <br />
la käänɛ kɛ kä ji̱ nyuɔɔni, <br />
kä la luäkɛ kɛ, <br />
kɛ ɣöö la kɛn rɔ̱ a luäk jɛ. <br />
<h3><a href="psa chapters.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth</a></h3>
<br />
</body>
</html>
