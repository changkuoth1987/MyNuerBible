<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
28 <br />
Tin ci tuɔɔk kä Puɔl kä Mal-ta <br />
1Kä mëë cakɔ cop raar kɛ mal cuakɔ jɛ ŋa̱c ɛn ɣöö cɔalkɛ dhuɔ̱ɔ̱l ɛmɔ i̱ Mal-ta. 2Kä cu ji̱ ciëŋ ɛmɔ kɔ nyuɔ̱th kɔ̱a̱c lɔaac ɛlɔ̱ŋ. Kä min ci nhiaal dɛ̈m tok kä ci ɣɔw kɔ̱a̱c, cukɛ mac dɔp, kä cua kɔn diaal cɔal thi̱n. 3Cu Puɔl tɔŋ jiɛn ruɔ̱ɔ̱l kä cuɛ kɛ la̱th maac, kä ɛn guäth ɛmɔ cu dɛŋciɛk ben raar kɛ lëth maac, kä cuɛ rɔ thac tetädɛ. 4Mëë ci ji̱ ciëŋ thɔ̱l nɛn cɛ rɔ thac tetädɛ, cukɛ ruac kä rɔ̱ i̱, “Wut ɛmɛ bɛ la luuc nath. Cäŋ mɔ cɛ kään yieer ɔ, /ken kuoth ɛ nhök ɣöö bɛ tëk.” 5Kä jɛn cuɛ thɔ̱l tɛ̈ŋ maac, kä cuɛ thilɛ mi ci jɛ jek. 6Cukɛ li̱ep, carkɛ jɛ ɛn ɣöö bɛ puɔ̱nydɛ pua̱a̱t kiɛ bɛ tɛɛth a bɛ li̱w. Kä mëë cikɛ li̱ep kɛ gua̱a̱th mi bäär, kä /kenkɛ riɛk mi ci tuɔɔk kä jɛ nɛn, cukɛ ca̱riɛn ri̱t kä cukɛ jɛ tok kɛ mi ruackɛ i̱ ɛ kuoth. <br />
7Kä ɛn ciëŋ ɛmɔ thieekɛ kɛ ka̱a̱k wutdä mi cɔal i̱ Pu-bɛ-liäth, mi la bo̱o̱th dhuulä. Kä cuɛ kɔ nyuɔ̱ɔ̱r agɔaa ɛlɔ̱ŋ, cɛ kɔ gɔŋ kɛ ni̱n da̱ŋ diɔ̱k. 8Kä ɛnɔ cu gua̱n Pu-bɛ-liäth tɔ̱ɔ̱c kɛ juey lethä pua̱a̱ny kɛnɛ wä raar. Kä cu Puɔl ɛ wä gui̱l, kä cuɛ jɛ jak kä gɔaa kɛ pal kɛnɛ läth tetnikɛ puɔ̱ɔ̱nydɛ. 9Kä kɛ kɔr kä mëë ci mɛmɛ tuɔɔk, cu duɔth nɛɛni tin tekɛ liaw wi̱i̱ dhuulä ɛmɔ ben bä, kä cua kɛ jakä gɔw. 10Cukɛ muc ti ŋuan ka̱m kɔ, kä mëë cakɔ thia̱k kɛ jiɛɛn, cukɛ ŋɔaani diaal tin görkɔ la̱th rɛy murkäbä. <br />
Wä Puɔl kä Röm <br />
11Kɛ kɔr päthni da̱ŋ diɔ̱k cuakɔ wä kɛ murkäb mi ci jiɔam wi̱i̱ dhuulä. Ɛ murkäb A-lek-dhan-dri-ya mi cɔali “Kuth ti Cuɛ̈ɛ̈k”. 12Mëë cakɔ cop kä Thi-ra-kuudh cuakɔ ni̱n diɔ̱k ni̱n thi̱n. 13Kä ɛn wi̱ni cuakɔ cop kä Re-jum. Kɛ kɔr ca̱ŋ kɛl cu jiɔam mi bëë kui̱ cuëëc jɛ tok kɛ puɔ̱t, kä kɛ cäŋ in rɛwdɛ cuakɔ ben kä Pu-te-oli. 14Ɛn wi̱ni cuakɔ ji̱ ŋäthä jek, kä cukɛ kɔ cɔl kɛ ɣöö bakɔ te kɛɛl kɛ kɛ kɛ ni̱n da̱ŋ bärɔw. Kä ɛnɔ cuakɔ ben kä Röm. 15Kä mëë ci ji̱ ŋäthä tin te kä Röm kɔ liŋ cukɛ ben amäni Gua̱a̱th “Kokä A-pi-uth” kɛnɛ “Duël ja̱a̱li da̱ŋ Diɔ̱k bakɔ ben Lor”. Mëë ci Puɔl kɛ nɛn, cuɛ Kuoth la̱r tɛ̈th lɔaac, kä cuɛ buɔ̱m. <br />
16Mëë cakɔ ben kä Röm, cua Puɔl nhök ɣöö bɛ tekɛ ta̱a̱dɛ kɛnɛ lathker min yien jɛ. <br />
Puɔl kɛnɛ bööth ji̱ Juudh kä Röm <br />
17Kɛ kɔr ni̱ni da̱ŋ diɔ̱k cuɛ bööth ji̱ Juudh tin te ɛn wi̱ni ruɔl guäth kɛl. Mëë cikɛ rɔ̱ dol, cuɛ kɛ jiök i̱, “Dämaari, cäŋɛ mëë thilɛ mi cä lät kä naath kiɛ ciɛŋ gua̱ndɔɔŋnikɔn, ŋotdɛ cua ɣä yiɛn kä Jɛ-ru-tha-lɛm, kä cua ɣä la̱th tetni ji̱ Röm. 18Mëë cikɛ ɣä thiec, cukɛ jɛ go̱r ɛn ɣöö ba ɣä lony, kɛ ɣöö thilɛ luɔt mi dëë kuɛth ni ɣä li̱th rɛy luɔ̱kdä. 19Kä duundɛ ɣöö mëë ci ji̱ Juudh luɔ̱nydä lo̱k, cuɛ ɣä kuɔ̱k ɣöö bä diwdä nöŋ Thii-thɛr cäŋ ni mëë thilɛ mi gɔanyä nɛɛkä. 20Kɛ kui̱ lot kä mɛmɛ cä thiec ɛn ɣöö bä yɛ gui̱l kä bä ruac kɛ yɛ. Kä kɛ thuɔ̱k ca ɣä yian kɛ kuat ciikni ɛmɛ kɛ kui̱ raan in ŋäth ji̱ I-thɛ-rɛl ɛ.” 21Kä cukɛ Puɔl loc i̱, “Thilɛ warɛgakni ti cakɔ jek kɛ kui̱du kä Ju-dia, kä thilɛ raan kä dämanikɔn tin ci ben ɛn wanɛ mɛ ci ruac mi jiääk lat kɛ kui̱du. 22Kä duundɛ ɣöö görkɔ ɣöö bakɔ min caari liŋ kä ji̱, kɛ ɣöö kɛ kui̱ bunä ɛmɛ ŋa̱ckɔ jɛ ɛn ɣöö gua̱thni diaal latkɛ jɛ jɔ̱ɔ̱r ɛ naath.” <br />
23Kä mëë cikɛ cäŋ mɛk ɣöö bikɛ jek kɛ jɛ, cukɛ ben kä jɛ dueel in nyuurɛ thi̱n a ŋuankɛ. Kä cuɛ kɛ la̱t mɛmɛ nikɛ runwaŋ amäni thiaŋ, cuɛ kɛ la̱t nëndɛ kɛ kui̱ kuäärä Kuɔth, kä ɣɔ̱nɛ jɛ ɛn ɣöö bikɛ Yecu ŋa̱c kɛ lo̱ckiɛn kä ŋut Muthɛ kɛnɛ ruaacni göökni. 24Kä cuɛ tha̱a̱ŋ nath ri̱t kä cu tha̱a̱ŋkiɛn tin kɔ̱kiɛn ɛ lo̱k ɛn ɣöö ba min cɛ lar ŋäth. 25Kä ɛnɔ, cukɛ gua̱c kärɔ̱, kä mëë däk piny, cu Puɔl ruac kɛl lat i̱, “Te Yiëë in Gɔaa in Rɛl Rɔ kɛ cuɔ̱ɔ̱ŋ kɛ lärɛ gua̱ndɔɔŋnikun kɛ thok go̱kä ni I-ca-yaa i̱, <br />
26 # 28:26-27 Ica 6:9-10. ‘Wër jio̱kni nɛy tɔ̱tɔ̱ i̱, <br />
Li̱eŋɛ agɔaa duundɛ ɣöö <br />
/cɛ bi cop lɔɔcdun, <br />
kä guecɛ agɔaa duundɛ ɣöö <br />
/cia bi ŋa̱c. <br />
27Kɛ ɣöö nɛy ti̱ti̱ ci lo̱ckiɛn dɔ̱r, <br />
kä ji̱thkiɛn bum li̱eŋdiɛn, <br />
kä cikɛ nyinkiɛn kum, <br />
kɛ ɣöö /cikɛ bi guic <br />
kɛ nyinkiɛn, <br />
kä /cikɛ bi liŋ kɛ ji̱thkiɛn, <br />
kä cɛ bi cop lo̱cnikiɛn, <br />
kɛ ɣöö /cikɛ rɔ̱ bi riet ɣä <br />
a bakɛ jakä gɔw.’ <br />
28 # 28:28 Diit 67:2. [Kä ŋa̱cɛ jɛ ɛn ɣöö ca ka̱n Kuɔth ɛmɛ jäk kä Jur. Kä bikɛ jɛ liŋ.” 29Kä mëë ci Puɔl rieet ti̱ti̱ lat, cu ji̱ Juudh däk piny, kä gakɛ kamnikiɛn ɛlɔ̱ŋ.]#28:29 Ɛn käth 29 matkɛ ni jɛ thi̱n ɛ tha̱a̱ŋ buɔkni tëë wal. <br />
30Kä cu Puɔl cieŋ ɛn wi̱ni kɛ run da̱ŋ rɛw kɛ tetdɛ kärɔa, kä la nyuurɛ nɛy diaal tin ci ben kä jɛ. 31Kä la latdɛ kuäär Kuɔth kä ŋi̱i̱cɛ kɛ kui̱ Kua̱r ni Yecu Kritho a jɔc, a thilɛ mi pen jɛ. <br />
<h3><a href="act chapter.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth </a></h3>
</body>
</html>
