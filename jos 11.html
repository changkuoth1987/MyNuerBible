<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
11 <br />
Ti̱em Jɔ-cua kɛ Ya-bin kɛnɛ ji̱ kɔaarɛ <br />
1Kä nɛ̈nɛ jɛ, mëë ci Ya-bin kuäär Ɣa-dhor theŋ, cuɛ Yo-bab kuäär Ma-dhön la̱r lär kɛnɛ kuäär Cim-rɔn kɛ kuäär Ak-cap, 2amäni kua̱r tëë te caam päämni kɛnɛ tëë te kä Ä-ra-ba cueec Gɛ̈-lɛ-li, kɛnɛ tin te peek rööl in ta̱p, kɛnɛ tin te kä kony cäŋ kä Na-poth-dor, 3cu amäni kua̱r rɛ̈kni Kɛ-naan tin te kä käny cäŋ kɛnɛ kony cäŋ, kɛnɛ nɛy diaal ti̱ti̱ tin ciaŋkɛ ni dhɔr päämni, ji̱ Ɛ-mor, kɛ ji̱ Ɣɛ̈th, kɛ ji̱ Pɛ-rii-dhi, kɛ ji̱ Yɛ-buth amäni ji̱ Iwi thaar pa̱a̱m Ɛr-mon rɛy rööl Midh-pa. 4Kä cukɛ ben raar kɛn diaal amäni rɛmkiɛn /ciɛ nath bä kä päär pëkdiɛn kɛ nyin lidä thuɔk yiëër. Kɛn tekɛ kɛ jio̱o̱k tuɔ̱ruɔ̱kni ti ŋuan kɛnɛ thurbiɛɛli ti yɔ̱a̱ckɛ ɛ jio̱o̱k tuɔ̱ruɔ̱k. 5Kä cu kua̱r ti̱ti̱ diaal rɔ̱ mat kɛɛl kä cukɛ ben pua̱t guäth kɛl mi cɔal i̱ gua̱a̱th lo̱o̱lä Me-rom kɛ ɣöö bikɛ ben nyiëëny kɛ ji̱ I-thɛ-rɛl. <br />
6Kä cu Kuoth Nhial Jɔ-cua jiök i̱, “/Cu kɛ luth, kɛ ɣöö iruun kɛ jɛn thaak ɛmɛ pa̱ny, ɣän bäkɛ näk nhiam ji̱ I-thɛ-rɛl. Yɛn bia jio̱o̱k tuɔ̱ruɔ̱knikiɛn duäny ciökni kä bia thurbiɛɛlikiɛn waŋ.” 7Ɛ jɛn cu Jɔ-cua kɛnɛ nɛɛkɛ diaal kɛ ku mam piny guäth lo̱o̱lä Me-rom. 8Kä cu Kuoth Nhial kɛ ka̱m ji̱ I-thɛ-rɛl, kä cukɛ kɛ näk kä cukɛ kɛ juɔc ni rɛɛk Dhi-don in di̱i̱t amäni Mith-rɛ-poth-ma-yim kɛnɛ pan Midh-pee kä käny cäŋ. Kä cuɛ kɛ näk a /ke̱rɛ kɛ pa̱l duɔth. 9Kä cu Jɔ-cua lät nikɛ mëë ci Kuoth Nhial ɛ la̱r jɛ, cuɛ ciök jio̱o̱kni tuɔ̱ruɔ̱knikiɛn dua̱a̱ny kä cuɛ thurbiɛɛlikiɛn waŋ. <br />
10Kɛn ni̱ni tɔ̱tɔ̱ cu Jɔ-cua rɔ rieet jɔk kä cuɛ Ɣa-dhor ben ka̱n kä cuɛ kuäärɛ näk, kɛ ɣöö Ɣa-dhor ɛ jɛn ëë mat wuɔ̱th wi̱i̱ni ti̱ti̱ diaal. 11Kä cu ji̱ I-thɛ-rɛl ji̱kɛ diaal riam kɛ mut, cua kɛ dup, thilɛ ram kɛl mi cua duɔ̱th yiëë, kä cu Jɔ-cua ɛ cua̱th. 12Kä cuɛ rɛ̈k kua̱ri ti̱ti̱ diaal amäni kua̱rkiɛn kɛɛl tiam kä cuɛ kɛ näk kɛn diaal. Cuɛ kɛ nor nikɛ mëë ci Kuoth Nhial ɛ la̱r jɛ kɛ thok kuanyädɛ ni Muthɛ. 13Cuɛ rɛ̈k diaal tëë cuŋ wuɔ̱thni biɛɛni päl ɛ ni Ɣa-dhor kärɔa ɛ nëë cuɛ cua̱th. 14Kä cu gaat I-thɛ-rɛl kuak rɛ̈kni tɔ̱tɔ̱ ka̱p rɔ̱ amäni ɣɔ̱kiɛn, ɛ ni min cɔal i̱ raan kɛɛliw cukɛ näk kɛ mut amäni mëë cuɛ thil ram mi ŋot kɛ tɛ̈k. 15Tëë diaal tëë ci Kuoth Nhial kɛ la̱t kuanydɛ ni Muthɛ, cu Muthɛ kɛ lɛni la̱th ji̱th Jɔ-cua, kä Jɔ-cua puɔ̱nydɛ cuɛ kɛ liŋ. Cuɛ tëë diaal tëë ca gik kä Muthɛ ɛ Kuoth Nhial la̱t nikɛ ta̱a̱ in görkɛ ɛ Kuoth. <br />
Pëk rööl ëë ci Jɔ-cua ɛ käp <br />
16Ɛ jɛ inɔ, cu Jɔ-cua wec ku ka̱n kɛɛliwdɛ, dhɔr päämni, kɛ Nɛ-gɛb kɛɛliw, amäni mun Go-cɛn kɛɛliw, kɛnɛ dhɔr täpä, kɛ pan Ä-ra-ba, kɛnɛ ro̱l päämni ji̱ I-thɛ-rɛl amäni täpkɛ, 17ni kä päm in cɔal i̱ A-lak in wä kui̱c rööl Ɛ-dɔm wëë yiath ni Baal-gad rɛy täpä Lɛ-ba-nɔn carä piɛny pa̱a̱m Ɛr-mon. Kä cuɛ kua̱rkiɛn diaal ka̱p cuɛ pɛn näkdiɛn. 18Jɛn cuɛ ko̱r tɛr kɛ kɛn kua̱r ti̱ti̱ kɛ pëk ni̱ni ti ŋuan. 19Thilɛ rɛk mi maar kɛ ji̱ I-thɛ-rɛl ɛ ni ji̱ Iwi tin cieŋ kä Gib-yon. Duɔthkiɛn diaal tɔ̱ cukɛ kɛ puɔ̱t ni ko̱o̱r, 20kɛ ɣöö ɛ ca̱p Kuɔth Nhial ɛ nëë jak lo̱ckiɛn kä bum ɛ tet ɛn ɣöö bikɛ ji̱ I-thɛ-rɛl ben mak kɛ ko̱r, kɛ ɣöö Kuoth Nhial go̱o̱rɛ ni ɣöö ba kɛ däk ɛwic, kä thilɛ pälikä mi bi kɛn ɛ je̱k kä ɛni ɣöö ba kɛ näk, nikɛ mëë cɛ la̱t Muthɛ. <br />
21Ɛ jɛ inɔ, cu Jɔ-cua ku ben kä cuɛ ji̱ Ä-nak ben töl raar röli päämnikiɛn, kä Ɣɛb-ron, kɛ Dɛ-bir, kɛ Ä-nab, kɛnɛ röl päämni Juda diaal amäni wi̱c päämni I-thɛ-rɛl diaal. Cu Jɔ-cua kɛ nor kɛɛl amäni rɛ̈kiɛn. 22Thilɛ ram kɛl kä ji̱ Ä-nak mi cu duɔth ro̱o̱l I-thɛ-rɛl ɛ ni tëë tɔt tëë duɔth kä Gadha, kɛ Gɛ̈th, kɛ Ac-dod. 23Inɔ, cu Jɔ-cua ro̱l käp ni kɛɛliwdɛ nikɛ dup diaal tëë ci Kuoth Nhial kɛ gik kä Muthɛ. Kä cu Jɔ-cua ɛ ka̱m gaat I-thɛ-rɛl ala mun gua̱ndɔɔŋnikiɛn kä cuɛ jɛ däk kä kɛ nikɛ gua̱th tin yiathkɛ rɔ̱ kɛ döörkiɛn diaal. Kä cu wec cu lɔ̱ɔ̱ŋ ko̱o̱r. <br />
<h3><a href="jos chapters.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth </a></h3>
<br />
</body>
</html>
