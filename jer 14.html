<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
14 <br />
Rɛ̈ɛ̈th mi di̱i̱t <br />
1Nɛmɛ ɛ ruac Kuɔth Nhial mëë ci ben kä Yir-mɛ-yaa kɛ kui̱c rɛɛthä i̱, <br />
2“Juda tëë pärä <br />
kä wi̱i̱kɛ riɛkɛ, <br />
kä wiee ji̱ kɛ ni piny, <br />
kä ci wiee päl <br />
kä Jɛ-ru-tha-lɛm. <br />
3Kä ji̱kɛ tin riäŋ, ja̱kɛ kuaanykiɛn <br />
kɛ ɣöö ba pi̱ wä nööŋ, <br />
kä cukɛ ben rɛy waŋ, <br />
kä thilɛ pi̱w ti cua jek. <br />
Kä cukɛ rɔ̱ ri̱t kɛ dha̱a̱ri <br />
ti thil pi̱w. <br />
Cukɛ pöc kä cukɛ ga̱a̱c <br />
kä cua wuɔ̱thkiɛn kum. <br />
4Kä ci piny ba̱k <br />
kɛ ɣöö thilɛ nhiaal ɛn muun, <br />
kä cu pi̱eeth bɛɛl ga̱a̱c <br />
kä cukɛ kum ni wuɔ̱thkiɛn. <br />
5A cäŋɛ ni kɛ̈w rɛ̈y dɔaar cɛ dɔwdɛ <br />
mi payɛ di̱eth lo̱k <br />
kɛ ɣöö thilɛ wal. <br />
6Cuɔ̱ŋ muɔ̱li ni dayni päämni, <br />
ŋua̱c kɛ ni jiɔam <br />
ce̱tnikɛ guɔɔr. <br />
/Ci wäŋkiɛn gui̱c <br />
kɛ ɣöö thilɛ ɣɔw wal. <br />
7“A cäŋ ni mi ci dueer kɔ <br />
nɛy gɔnyɛ, <br />
ku kɔ luäk lö Kuoth Nhial <br />
kɛ kui̱ cio̱tädu. <br />
Kɛ ɣöö cakɔ loc jɔk kä ji̱ ɛlɔ̱ŋ, <br />
cakɔ ji̱ lät kä duer. <br />
8Ɛ ji̱n ŋa̱th I-thɛ-rɛl, <br />
kä ɛ ji̱n kään kɛ gua̱a̱th rikä, <br />
ɛŋu ce̱tdi kɛ juɔ̱r ɔ rɛy wec, <br />
mɔ ce̱tdi kɛ jääl mi ni̱n ni jɛn <br />
kɛ wäär kɛl ɔ? <br />
9Ɛŋu ce̱tdi kɛ ram mi ci ga̱a̱c ɔ, <br />
mɔ ce̱tdi kɛ ram mi bum mi <br />
/ci raan dee luäk ɔ? <br />
Kä ŋotdi ti̱i̱ rɛyda lö Kuoth Nhial, <br />
kä cɔal kɛ kɔ kɛ ciötdu, <br />
/cukɔ bäny piny.” <br />
10Kä nɛmɛ ɛ min laar Kuoth Nhial <br />
ɛ kɛ kui̱ nɛɛni ti̱ti̱ i̱, <br />
“Nhɔk kɛn ni ɣöö bikɛ rɔ̱ <br />
bar kɛ ɣä, <br />
kä /ci kɛn rɔ̱ käp cuɔ̱ŋ. <br />
Kɛ kui̱ ɛmɔ /ci Kuoth Nhial kɛ nhɔk <br />
täämɛ bɛ dueerkiɛn tim <br />
kä bɛ kɛ duäc kɛ kui̱ <br />
dueerikiɛn.” <br />
11Kä cu Kuoth Nhial ɣä jiök i̱, “/Cu pal kɛ kui̱ nɛɛni ti̱ti̱. 12A cäŋ ni mɔ cikɛ thɛɛk ɔ, ɣän /cä luliɛn bi liŋ, kä cäŋ ni mɔ ca muc in waŋkɛ thöp ɔ kɛnɛ muc bɛɛl, ɣän /cä kɛ bi nhɔk, duundɛ ɣöö bä thuk nikɛ kɛ thɛp, kɛnɛ buɔth, kɛ juey.” <br />
Ga̱k Kuɔth kɛ go̱o̱k ka̱a̱cni <br />
13Kä cua̱ wee i̱, “Aɣ, Kuäär ni Kuoth, nɛnɛ, ci go̱o̱k kɛ jiök i̱, ‘/Ci yɛn ko̱r bi nɛn, kä /ci yɛn bi cuuc kɛ buɔth, duundɛ ɣöö ɣän bä ka̱m ni yɛ mal ɛn guäth ɛmɛ.’ ” 14Kä cu Kuoth Nhial ɣä jiök i̱, “Kɛn go̱o̱k ca lat ni ruac go̱o̱kä mi kac kɛ ciötdä. Ɣän /ka̱n kɛ ja̱k, kä /ka̱n ruac kɛ kɛ. La̱t kɛ ni yɛ nyuuth go̱o̱kä mi kac, ca la̱t ni yɛ ruac mi thil luɔt, ca yɛ mɛt kɛ ca̱riɛn. 15Kɛ kui̱ ɛmɔ, cu Kuoth Nhial nɛmɛ lar kɛ kui̱ göökni tin ci ruac kɛ ciötdɛ, a cäŋ ni mëë /kenɛ kɛ ja̱k kɛn nɛy tëë wee i̱, ‘Thilɛ ko̱r kiɛ buɔth mi bi ben ɛn muun ɛmɛ.’ Kɛn go̱o̱k ti̱ti̱ ba kɛ thuk ɛ ko̱r kɛnɛ buɔth. 16Kä nɛy tëë lät kɛn kɛ ruac go̱o̱kä, ba kɛ yuɔr raar rɛy duɔ̱pni Jɛ-ru-tha-lɛm, kɛn nɛy tin ba näk ɛ ko̱r kɛnɛ buɔth, kä thilɛ ram mi bi kɛ kony, mänkiɛn, kɛ dhɔɔlkiɛn nikɛ nyieekiɛn, kɛ ɣöö bä dueerkiɛn cu la̱th ni wi̱i̱diɛn. <br />
17“Kä lät nikɛ rieet ti̱ti̱ i̱, <br />
‘Ɛ waŋdä lo̱ny kɛ mer kɛ wäär <br />
kɛnɛ cäŋdäär, <br />
a thil cuɔ̱ŋ, <br />
kɛ ɣöö nɛɛkä cikɛ tekɛ buɔ̱t, <br />
ɛ buɔ̱t mi di̱i̱t mi bɛc. <br />
18Kä ɣän mɔ cä wä rɛy ka̱a̱kni mɔ, <br />
la nɛ̈ɛ̈nä nɛy tin ca <br />
näk ko̱o̱r! <br />
Kä mɔ cä ben rɛy wec ɔ, <br />
la nɛ̈ɛ̈nä nɛy tin li̱w <br />
kɛ buɔth! <br />
Kä go̱o̱k kɛnɛ bööth palä la̱tkɛ <br />
lätkiɛn, <br />
muun mi kui̱c kɛn ɛ.’ ” <br />
Liɛp kɛ kui̱ pälikä <br />
19Kuoth ɛ ci Juda ku lo̱k ɛ puc? <br />
Kä ci yiëëdu Dha-yɔn lo̱k? <br />
Ɛŋu ci kɔ duäc ɛ bɛc inɔ mɔ <br />
a /cakɔ dee lɛ met gɔaa? <br />
La nɛy mal a go̱o̱r kä thilɛ <br />
mi gɔaa mi bëë, <br />
la nɛy gɔy a go̱o̱r kä bakɔ <br />
jek ni rik. <br />
20Kɔn cakɔ dueerkɔ ŋa̱c, <br />
lö Kuoth Nhial, <br />
kɛnɛ jiäk gua̱nikɔ, <br />
kɛ ɣöö cakɔ ji̱ lät kä duer. <br />
21/Cu kɔ lo̱k kɛ kui̱ cio̱tädu, <br />
kä /cu luth woc kɔm kuäärä <br />
wutädu, <br />
min la mat ruacdu kɛ kɔ, <br />
/cu jɛ däk. <br />
22Kä tëë kɛ kuth jiɛn kä kuth <br />
dööri mi dee nhiaal nööŋ? <br />
Kiɛ dee pua̱a̱r nhiaal ŋun? <br />
Kä /ciɛ ni ji̱n, lö Kuoth Nhial <br />
min la Kuothda? <br />
Kɔn cakɔ ŋa̱thda ka̱m ni ji̱, <br />
kɛ ɣöö ɛ ji̱n lät ti diaal ɔ. <br />
<h3><a href="jer chapters.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth </a></h3>
<br />
</body>
</html>
