<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
27 <br />
Nyuuth gäkä thääkni <br />
1Kɛ tuk ruëc Dhid-ki-yaa gat Yo-ci-yaa kuäär Juda, cu ruac Kuɔth Nhial ɛmɛ ben kä Yir-mɛ-yaa. 2Cu Kuoth Nhial ɣä jiök i̱, “Lätni rɔ kä gäk mi ce̱tkɛ gäk tha̱a̱k mi pur, kä läth ni jɛ ŋuääkdu. 3Kä jäk ni jɛ kä kuäär Ɛ-dɔm kɛnɛ kuäär Mo-ab kɛ kuäär ji̱ Am-on, kɛ kuäär Dhor, kɛ kuäär Dhi-don kɛ tet nɛɛni tin ci ben kä Dhid-ki-yaa kuäär Juda kä Jɛ-ru-tha-lɛm. 4Käm nikɛ ruac ɛmɛ kɛ kui̱ bööthnikiɛn, ɛn ɣöö ci Kuoth Nhial in la Ruey Ɣɔaa ni Kuoth I-thɛ-rɛl wee i̱, ‘Bia nɛmɛ wä la̱r bööthkun, 5ɛn ɣöö ɛ ɣän kɛ buɔ̱mdä min di̱i̱t ɛ ni̱n cakä piny, kɛ naath kɛnɛ ley tin te wi̱i̱ muɔ̱ɔ̱n, kä cua̱ jɛ ka̱m ram in tɛɛth lɔcdä. 6Kä täämɛ ɣän bä mun ɛmɛ ka̱m ja̱ŋdä ni Nɛ-bu-kad-nɛ-dhar kuäär Bɛ̈-bi-lɔn, kä cä jɛ ka̱m ley dɔaar bä kɛ ɣöö ba jɛ lätikä. 7Ba jɛ lätikä ɛ döör diaal kɛnɛ gaatkɛ kɛ gaat gankɛ, amäni mi ci da̱k wecdɛ ben. Kä bi döör ti ŋuan kɛnɛ kua̱r tin di̱t jɛ cu jak kä kuanydiɛn.’ <br />
8“Kä mi wëë tekɛ do̱r kiɛ kuäär mi /ci Nɛ-bu-kad-nɛ-dhar kuäär Bɛ̈-bi-lɔn bi lätikä, kiɛ mi /ci gäkdɛ bi la̱th ŋuääkdɛ, ɣän bä do̱r ɛmɔ däk kɛ ko̱r, kɛnɛ buɔth kɛ juey, amäni mi cäkɛ thuk kɛ tetdä. 9Inɔ /cuarɛ liŋ ni göökun, kɛnɛ ti̱tkun, kɛ la̱a̱kun, kɛ ji̱ walkun, kɛ ji̱ kolaaŋni tin la yɛ a jiökɛ i̱, ‘Ci yɛn kuäär Bɛ̈-bi-lɔn bi lätikä.’ 10Kɛ ɣöö la̱t kɛ ni yɛ ruac go̱o̱kä kacä min bi yɛ naŋ ni guäth mi na̱n kɛ mundun, ɣän bä yɛ naŋ raar, kä bia cu li̱w. 11Kä do̱r ɔ bi kuäär Bɛ̈-bi-lɔn lätikä mɔ, ɣän bä kɛ jak kä cieŋ muundiɛn, bä kɛ jak kä cieŋ ɛn wi̱ni, ruac ni ɣän Kuoth Nhial.” <br />
12Kä cä ruac mi ce̱tkɛ jɛ la̱r Dhid-ki-yaa kuäär Juda i̱, “Bër lät ni kuäär Bɛ̈-bi-lɔn ikä kɛnɛ nɛɛkɛ, kɛ ɣöö bi tëk. 13Ɛŋu go̱o̱ri ɣöö bi li̱w yɛnɛ nɛɛku mɔ kɛ ko̱r, kɛnɛ buɔth, kɛ juey, ce̱tnikɛ min ci Kuoth Nhial jɛ lar kɛ kui̱ döör ɔ /ci kuäär Bɛ̈-bi-lɔn bi lätikä ɔ? 14/Cu rieet göökni tin ruac kɛ ji̱ liŋ, tin jiökɛ ji̱ i̱, ‘/Cu kuäär Bɛ̈-bi-lɔn lätikä,’ kɛ ɣöö la̱tkɛ ni ji̱ ruac go̱o̱kä kacä. 15Ɣän /ka̱n kɛ ja̱k, kä latkɛ ruac go̱o̱kä kacä kɛ ciötdä, kä bi guutdɛ a ɣöö bä ji̱ naŋ raar, kä bi cu li̱w yɛnɛ go̱o̱k tin la̱t kɛ ji̱ ruac go̱o̱kä.” <br />
16Kä cua̱ ruac kɛ bööth palä kɛnɛ nɛy diaal ɛn ɣöö ɛ Kuoth Nhial i̱, “/Cuarɛ ruac gööknikun tin la̱tkɛ yɛ ruaacni go̱o̱kä liŋ, tin wee i̱, ‘Ba kuak luaak Kuɔth Nhial luɔ̱ɔ̱c jɔk ɛ ni̱ni ti̱ti̱ kä Bɛ̈-bi-lɔn,’ kɛ ɣöö la̱tkɛ ni yɛ ruac kacä. 17/Cuarɛ ruacdiɛn liŋ, la̱tdɛ ni kuäär Bɛ̈-bi-lɔn ikä kɛ ɣöö bia tëk. Ɛŋu go̱o̱ri ɣöö bia wec ɛmɛ a luɔ̱t ɔ? 18Kä mi kɛ go̱o̱k ti thuɔ̱k, kä te ruac Kuɔth Nhial rɛydiɛn, akɛ thiëckɛ Kuoth Nhial in la Ruey Ɣɔaa, kɛ ɣöö /ca kuak tin ci duɔth rɛy luaak Kuɔth kɛnɛ dhɔr kua̱r Juda kɛ Jɛ-ru-tha-lɛm bi lɛ naŋ kä Bɛ̈-bi-lɔn. 19Kä nɛmɛ ɛ min laar Kuoth Nhial in la Ruey Ɣɔaa jɛ kɛ kui̱ wääthni kɛnɛ dhaar puɔɔkä kɛ cuuŋni, kɛ duɔth kuakni tin ci duɔth ɛn wi̱c ɛmɛ, 20tin /ken Nɛ-bu-kad-nɛ-dhar kuäär Bɛ̈-bi-lɔn kɛ naŋ, mëë känɛ Yɛ-kɔn-ya gat Yɛ-ɣo-ya-kim kuäär Juda kɛnɛ ruëëc Juda kɛ ruëëc Jɛ-ru-tha-lɛm diaal naŋ kä Bɛ̈-bi-lɔn ala pɛ̈ɛ̈c. 21Nɛmɛ ɛ jɛn mëë ci Kuoth Nhial in la Ruey Ɣɔaa ni Kuoth I-thɛ-rɛl jɛ lar kɛ kui̱ kuakni tëë ci duɔth rɛy luaak Kuɔth Nhial kɛnɛ dhɔr kua̱r Juda kɛnɛ Jɛ-ru-tha-lɛm. 22Ba kɛ naŋ kä Bɛ̈-bi-lɔn, amäni cäŋ in bä luɛl nikɛ. Ɣän bä kɛ luɔ̱ɔ̱c jɔk, kä bä kɛ la̱th ɛn guäth ɛmɛ, ruac ni ɣän Kuoth Nhial.” <br />
<h3><a href="jer chapters.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth </a></h3>
<br />
</body>
</html>
