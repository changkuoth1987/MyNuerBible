<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
<p>2 <br />
  Ben Yieekä in Gɔaa in Rɛl Rɔ <br />
  1Kä mëë ci cäŋ ni̱ni kä Jiɛn Dhieec cop, kä te kɛn diaal guäth kɛl. 2Ni ɛn guäth ɛmɔ cu jɔw kɛ pärikä nhial mi ce̱tkɛ puɔ̱t jiɔam mi di̱i̱t, kä cuɛ duel in nyuurkɛ thi̱n thiäŋ kɛɛliw. 3Kä cu ti ce̱tkɛ bo̱l maac jɔɔc kä kɛ, cukɛ rɔ̱ dääk kä wuɔ̱thnikiɛn kɛn diaal. 4Kä cu kɛn diaal thia̱a̱ŋ kɛ Yiëë in Gɔaa in Rɛl Rɔ, kä cukɛ ruac kɛ thuk ti kɔ̱kiɛn, kɛ lua̱ŋ in ci Yiëë ɛ ka̱m kɛ. <br />
  5Täämɛ tëëkɛ ji̱ Juudh ti cieŋ kä Jɛ-ru-tha-lɛm ti ca lo̱ckiɛn ka̱m Kuoth, ti bä kä döör wec muɔ̱ɔ̱n kɛɛliw. 6Kä mëë ca jɔw ɛmɔ liŋ cu buɔ̱n nath rɔ dol, kä cuɛ wi̱cdiɛn yi̱c ɛlɔ̱ŋ, kɛ ɣöö liŋ ramɔ thokdɛ min ruac jaak. 7Kä kɛ ga̱a̱c wee i̱, “/Ci nɛy diaal ti ruac ti, a ji̱ Gɛ̈-lɛ-li? 8Kä ɛŋu liŋ ramɔ thokdɛ mëë daapkɛ ni jɛ kä kɔ mɔ ruac kɛn kɛ jɛ? 9Kɔn ji̱ Par-thia kɛ ji̱ Ma-day, kɛ ji̱ Ee-lam, kɛ nɛy ti cieŋ kä Mɛ-tho-po-ta-mia, kɛ Ju-dia, kɛ Ka-pa-do-cia, Pɔn-täth, kɛnɛ E-cia, 10Pɛ-ri-jia, kɛnɛ Pam-pi-lia, I-jëp kɛnɛ tha̱a̱ŋ Lib-ya min la duŋ Thay-rin, kɛnɛ ja̱a̱l ti bä kä Röm tin la ji̱ Juudh kɛnɛ Jur, 11ji̱ Ku-riit amäni ji̱ Ä-rab-ya, liŋ kɔn kɛ a latkɛ lät Kuɔth ti buɔ̱m buɔ̱ɔ̱m kɛ thukɔn.” 12Kä cu kɛn diaal ga̱a̱c, kä cukɛ ma̱a̱r, a ruackɛ kä rɔ̱ i̱, “Mɛmɛ luɔtdɛ ɛŋu?” 13Kä cu nɛy kɔ̱kiɛn ti buɔ̱ykɛ kɛ wee i̱, “Kɛn cikɛ yɔ̱ŋ kɛ kɔaŋ.” <br />
  Ruac Pi-tɔr kɛ buɔ̱n <br />
  14Kä cu Pi-tɔr rɔ jiɛc kɛnɛ jaak da̱ŋ wäl wi̱cdɛ kɛl tin kɔ̱ŋ. Cuɛ jɔwdɛ kap nhial, kä cuɛ kɛ jiök i̱, “Yɛn, ji̱ Ju-dia kɛ yɛn nɛy diaal tin cieŋ kä Jɛ-ru-tha-lɛm, a mɛmɛ cup lo̱cnikun, kä liɛŋɛ min laarä. 15Kɛ thuɔ̱k nɛy ti̱ti̱ /kenkɛ yɔ̱ŋ, ce̱tkɛ min caar yɛn ɛ, kɛ ɣöö ŋotdɛ ɛ thaak bäŋuan kɛ runwaŋ. 16Kä mɛmɛ ɛ mëë ca lar ɛ gök ni Yo-el i̱, <br />
  17‘Ci Kuoth ɛ lar ɛn ɣöö, <br />
  kɛ ni̱n tin jɔk <br />
  bä mɛmɛ la̱t, <br />
  ɛn ɣöö bä Yiëëdä wuɔc <br />
  kä nɛy diaal, <br />
  kä bi gaatkun kɛnɛ nyiekun <br />
  ruaacni go̱o̱kä lat, <br />
  kä bi ŋuɛ̈tnikun nyuuthni nɛn, <br />
  kä bi dɔŋ wutnikun <br />
  la̱a̱k läkikä.#2:17-21 Yo-el 2:28-32. <br />
  18Kä bä Yiëëdä wuɔc kä wutni <br />
  läätädä kɛnɛ män läätädä <br />
  ɛn ni̱ni tɔ̱tɔ̱, <br />
  kä bikɛ ruaacni go̱o̱kä lat. <br />
  19Kä ɣän bä ti ga̱ykɛ naath <br />
  nyoth nhial puɔ̱ɔ̱rä <br />
  kɛnɛ nyuuthni wi̱i̱ muɔ̱ɔ̱n, <br />
  riɛm, kɛ mac, kɛ tol. <br />
  20Ba cäŋ loc ni muth, <br />
  kä ba pay loc ni riɛm, <br />
  a /ken cäŋ Kua̱r in di̱i̱t, <br />
  in buɔy ni cop. <br />
  21Kä ramɔ wä ciöt Kua̱r ni Kuoth <br />
  cɔl ɔ, ba jɛ kän.’ <br />
  22“Yɛn ji̱ I-thɛ-rɛl, liɛŋɛ min bä lar. Yecu raan Na-dha-rɛth, ɛ ram mi ca nyuɔ̱th yɛ pa̱ny ɛ Kuoth kɛ lät ti buɔ̱m buɔ̱ɔ̱m ti ga̱ykɛ naath kɛnɛ nyuuthni tin ci Kuoth kɛ la̱t kɛ jɛ rɛydun, ce̱tkɛ min ŋäc yɛn ɛ. 23Yecu ɛmɛ ca kuëŋ tetnikun kɛ ca̱p Kuɔth in thuɔ̱k, kɛnɛ ŋäcdɛ min wen, cuarɛ jɛ pua̱t jiaath, kä cuarɛ jɛ näk kɛ tet nɛɛni ti thil ŋut. 24Kä cu Kuoth Ɛ jiɛc li̱th, kɛ ɣöö cɛ cuɔ̱c li̱eth woc kä jɛ, kɛ ɣöö /ken lia̱a̱ ɛ luäŋ kɛ ka̱p kɛ buɔ̱mdɛ. 25Kɛ ɣöö ci Dee-bid ruac kɛ kui̱dɛ i̱,#2:25-28 Diit 16:8-11. <br />
  ‘Ɣän la nɛ̈ɛ̈nä Kuäär ni Kuoth <br />
  nhiamdä ni ciaŋ. <br />
  Kɛ ɣöö jɛn tëë tetdä cuëëcdä, <br />
  thilɛ mi bi ɣä wany. <br />
  26Kɛ kui̱ ɛmɔ tɛth lɔcdä, <br />
  kä cu lɛpdä tɛ̈th <br />
  lɔaac lar. <br />
  Kä bi puɔ̱nydä cieŋ kɛ ŋa̱th. <br />
  27Kɛ ɣöö /ci yiëëdä bi pa̱l <br />
  guäth maac. <br />
  Kä /ci Kɛlu min rɛl rɔ bi jakä <br />
  wä ro̱o̱l jɔɔkni. <br />
  28Kä ci ɣä nyuɔ̱th dup teekä. <br />
  Bi tɛ̈th lɔaacdä jakä ro̱ŋ <br />
  kɛ ta̱a̱du kɛɛl kɛ ɣä.’ <br />
  29“Dämaari ni ji̱ I-thɛ-rɛl, dëë la̱r yɛ kɛ pek lɔaacdä kɛɛliw kɛ kui̱ gua̱ndɔɔŋdan ni Dee-bid ɛn ɣöö cɛ li̱w kä ca kony, kä te kɔa̱a̱k kunyädɛ kɛɛl kɛ kɔn amäni walɛ. 30Kä min ɛ gök, ŋäcɛ jɛ ɛn ɣöö ci Kuoth ɛ ya̱cɛ ɛn ɣöö bi ram kɛl kä kuaykɛ nyuur wi̱i̱ kɔam kuäärädɛ. 31Kä kɛ ɣöö ci Dee-bid nɛmɛ nɛn, cuɛ ruac kɛ kui̱ jiecä Mɛ-thia li̱th, cuɛ wee i̱,#2:31 Diit 16:10. <br />
  ‘/Ka̱n jɛ pa̱l guäth li̱eth, <br />
  kä /ken puɔ̱nydɛ nuɔɔr.’ <br />
  32Ɛn Yecu ɛmɛ ci Kuoth ɛ jiɛc li̱th, kɛ kui̱ ɛmɔ kɔn diaal lapnɛ nëën. 33Kä ca jɛ kap nhial kui̱c cuëëc Kuɔth, kä cɛ ruac ëë ci Gua̱a̱r in te nhial ɛ lar ɛn ɣöö bɛ ka̱m Yiëë in Gɔaa in Rɛl Rɔ jek, cɛ mɛmɛ wuɔ̱c nɛy ɛn mɛ min nɛ̈nɛ kä cia liŋɛ. 34Kɛ ɣöö Dee-bid /kenɛ wä nhial, kä jɛn puɔ̱nydɛ cɛ wee i̱,#2:34-35 Diit 110:1. <br />
  ‘Ci Kuäär ni Kuoth Kuäärä jiök i̱, <br />
  “Nyuuri kui̱c cuëëcdä, <br />
  35amäni mi cä ji̱ tɛ̈ru jakä <br />
  kɔm ciökniku.” ’ <br />
  36Kɛ kui̱ ɛmɔ a jɛ ŋa̱ckɛ ɛ ji̱ I-thɛ-rɛl diaal, ɛn ɣöö ci Kuoth ɛ jakä Kuäär ni Kuoth kä Mɛ-thia, ɛn Yecu in cia ŋap wi̱i̱ jiaath.” <br />
  37Täämɛ mëë ci naath ruac ɛmɛ liŋ, cu lo̱ckiɛn ŋɛ̈p, kä cukɛ Pi-tɔr kɛnɛ jaak tin kɔ̱kiɛn jiök i̱, “Dämaari, kɔn bakɔ ŋu la̱t?” 38Kä cu Pi-tɔr kɛ loc i̱, “Rietdɛ rɔ̱ kä dueerkun, kä ɛ ram ɔ kä yɛn diaal lakɛ kɛ ciöt Yecu Kritho kɛ ɣöö ba dueerkun päl. Kä bia muc Yieekä in Gɔaa in Rɛl Rɔ jek. 39Kɛ ɣöö min ci Kuoth ɛ lar ɛ duŋdun, kä ɛ duŋ gankun, kä ɛ duŋ nɛɛni diaal tin na̱n tin bi Kuäär ni Kuothdan kɛ ciöl rɔ.” 40Kä cuɛ rieet kɔ̱kiɛn lat, cuɛ kɛ com, wëë i̱, “Ka̱nɛ rɔ̱ kä ri̱c ɛ jiääk ɛmɛ.” 41Kä cua nɛy tëë ca ruacdɛ nhɔk lak, kä cua nɛy ti bathdɔɔri da̱ŋ diɔ̱k ma̱t kɛ ɛn cäŋ ɛmɔ. 42Kä cua lo̱ckiɛn la̱th ŋi̱i̱cä jaakni kɛnɛ matdiɛn kɛ mi̱eth kɛ̈ɛ̈l kɛnɛ pal. <br />
  Tëk rɛy ji̱ ŋäthä <br />
43Kä cu dual ben kä nɛy diaal, kɛ ɣöö cua ti ga̱ykɛ naath kɛnɛ nyuuthni ti ŋuan la̱t ɛ jaak Yecu. 44Kä cu nɛy diaal tëë ci ŋa̱th te kɛɛl, kä cukɛ ŋɔakiɛn diaal nyuak kɛɛl. 45Kä la kɛn nyinkiɛn a kɔk kä bi kɛn kɛ dääk kä nɛy diaal ce̱tkɛ min go̱o̱r raan ɛ. 46Kä ni ciaŋ la duɔlkɛ rɔ̱ rɛy luaak Kuɔth, kä camkɛ mi̱thkiɛn ciëëŋnikiɛn, la mi̱thkɛ kɛ tɛ̈th lɔaac kɛnɛ kɔ̱a̱c lɔaac. 47Kä liakɛ Kuoth, kä jëkɛ tɛ̈th lɔaac nɛɛni diaal. Kä ni ciaŋ la Kuäär ni Kuoth kɛ a reep kɛ nɛy tin ca kän. </p>
<h3><a href="act chapter.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth </a></h3>
<p><br />
</p>
</body>
</html>
