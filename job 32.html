<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
32 <br />
Ruac Ɛ-liɣu kɛ I-yob kɛnɛ mäthnikɛ <br />
1Kä cu wutni da̱ŋ diɔ̱k ti̱ti̱ ɣöö bikɛ I-yob loc päl, kɛ ɣöö cɛ rɔ guic i̱ tëë kɛ cuɔ̱ɔ̱ŋ. 2Inɔ cu Ɛ-liɣu gat Ba-ra-kel raan Budhi, thok duëël Ram gaak. Cuɛ gaak kɛ I-yob kɛ ɣöö cɛ moc ni rɔ cuɔ̱ɔ̱ŋ kä ɣöö derɛ moc ni Kuoth kɛ cuɔ̱ɔ̱ŋ. 3Kä cuɛ gaak bä kɛ mäthni I-yob da̱ŋ diɔ̱k kɛ ɣöö thilɛ mi ci kɛn ɛ lat, cäŋɛ ni mëë ŋäc kɛn ɛ ɛn ɣöö te I-yob kɛ duer. 4Kä täämɛ kɛ ɣöö kuiy ni Ɛ-liɣu kä kɛn diaal, cuɛ liep amäni mëë cikɛ thuɔ̱k kɛ ruac kɛ I-yob. 5Kä min ci Ɛ-liɣu jɛ ŋa̱c ɛn ɣöö thilɛ ram mi ruac kä kɛn da̱ŋ diɔ̱k, cuɛ gaak ɛlɔ̱ŋ. <br />
6Kä cu Ɛ-liɣu gat Ba-ra-kel raan Budhi ɛ loc i̱, <br />
“Ɣän kuiy ni ɣän, kä di̱t ni yɛn, <br />
kɛ kui̱c ɛmɔ ɣän pöcä <br />
kä dualä, <br />
kɛ ɣöö dëë yɛ la̱t min ŋa̱cä. <br />
7Kä ɣän cä cu wee i̱, <br />
‘A nɛy tin di̱t ruac, <br />
a dɔŋ nyuɔ̱thkɛ naath pɛl.’ <br />
8Duundɛ ɣöö ɛ yiëë Kuɔth in leny <br />
buɔ̱mdɛ ti diaal <br />
min te rɛy ran <br />
moc raan kɛ ŋäc ŋɔaani mɔ. <br />
9/Ciɛ di̱t moc raan kɛ pɛl ɔ, <br />
kä /ciɛ dɔŋ moc raan <br />
kɛ ŋäc cuŋni mɔ. <br />
10Kɛ kui̱c ɛmɔ bä wee i̱, ‘Liɛŋɛ ɣä, <br />
pa̱lɛ ɣä ɣöö latdä min ŋa̱cä.’ <br />
11“Nɛ̈nɛ jɛ ɣän cä rieetkun <br />
lip bitdä, <br />
kä cä ruac pɛlädun liŋ, <br />
rieet tëë go̱rɛ i̱ bia lat. <br />
12Cua̱ rɔ pa̱l piny kɛ ɣöö bäkɛ liŋ, <br />
kä nɛ̈nɛ jɛ, cuɛ thil duer <br />
mi cia la̱t I-yob, <br />
cuɛ thil ram mi cu ruacdɛ <br />
loc kä yɛ. <br />
13Kä cuarɛ wee i̱, ‘Cakɔ pɛl jek, <br />
a Kuoth ku jɛ moc duer a <br />
/ci mɔ a raan.’ <br />
14Duundɛ ɣöö /ken I-yob ruacdɛ <br />
lat kɛ kui̱dä, <br />
kä /cä jɛ bi loc <br />
kɛ ruaacnikun. <br />
15“Kä cukɛ ga̱a̱c ɛlɔ̱ŋ, <br />
kä cuɛ thil riet mi cu <br />
kɛn ɛ lar. <br />
16Kä ɣän bä ku liep ɛn täämɛ <br />
a thilɛ mi latdä, <br />
kɛ ɣöö cuŋkɛ ɛn wi̱ni kä <br />
/cikɛ ruac? <br />
17Kä ɣän bä ruacdä lat bä, <br />
bä min ŋa̱cä lat raar. <br />
18Kɛ ɣöö ci rɛydä thia̱a̱ŋ <br />
kɛ rieet, <br />
/cä kɛ dëë luäŋ kɛ ruɔ̱t rɛydä. <br />
19Kä ce̱tkɛ rɛydä kɛ kɔaŋ <br />
mi ca diɛl rɛy dhar, <br />
ce̱tkɛ nikɛ kɔaŋ mi pua̱a̱r <br />
rɛy dhar mi go̱o̱r pa̱t. <br />
20Ɣän bäkɛ lat, kɛ ɣöö bä <br />
kulɛ lɔ̱ɔ̱ŋ, <br />
ɣän bäkɛ loc nikɛ lɛpdä. <br />
21Ɣän thilɛ ram mi bä nyuɔ̱th nhök, <br />
kä thilɛ ram mi bä pɛl. <br />
22Kɛ ɣöö ɣän kuecä pɛli ran, <br />
kä mi cä raan mɛt dëë <br />
Cääkdä ɣä näk. <br />
<br />
<h3><a href="job chapters.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth </a></h3>
</body>
</html>
