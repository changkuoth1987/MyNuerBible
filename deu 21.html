<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
<p>21 <br />
  Ŋuɔ̱t kɛ kui̱ raam mi ca luc <br />
  1“Mi ca raan jek piny a cɛ li̱w muun in käm Kuoth Nhial Kuothdu ɛ ji̱, kä kueckɛ ram in näk jɛ. 2Ɛ bööthkun kɛnɛ kua̱r luɔ̱kdun wä gua̱a̱th in cɛ li̱w thi̱n, thɛm kamdɛ kɛnɛ wi̱i̱ tin thieek kɛ jɛ. 3Ɛ bööth wec in thia̱k kɛ ram in ci li̱w ka̱nkɛ ruath mi /ka̱n la̱a̱t kä /ka̱n moc gäk. 4Kɛn bööth wec ɛmɔ akɛ nööŋkɛ ruath wi̱i̱ lo̱o̱lä mi löny pi̱kɛ, mi /ka̱n mät pur kä /ka̱n mät pith, kä ba ŋuäk ruaath töl rɛy lo̱o̱lä nɔmɔ. 5Kä bi bööth palä ben kä gaat Lii-bay tin ci Kuoth Nhial kɛ mɛk i̱ ba ruacdɛ lat, kä ba puɔ̱th lat kɛ ciötdɛ, kä bikɛ ti diaal cu lat. 6Kä bi bööth wec diaal in thieek kɛ ram in ci li̱w tetkiɛn la̱th jɔk ruaath in ca ŋuäkdɛ töl wi̱i̱ lo̱o̱lä. 7Kä bikɛ cu lɛk i̱, ‘/Ken nɛy ɛ näk ɛn ram ɛ mi, kä /ken nɛy ɛ nɛn ɛn ram in ci jɛ näk. 8Päli nɛɛku ni ji̱ I-thɛ-rɛl tëë ci kän lätikä, lö Kuoth Nhial, kä /cu nɛɛku ni ji̱ I-thɛ-rɛl moc duer kɛ kui̱ lieth raam mi thil duerɛ. Ku kɛ pa̱l dueriɛn.’ 9Inɔ, bia duer riɛm raam mi can cu woc rɛydun, mi wä yɛn mi gɔaa la̱t waaŋ Kuoth Nhial.” <br />
  Ŋuɔ̱t kɛ kui̱ mään ti ca pɛc ko̱o̱r <br />
  10“Mi wiaa wä ko̱o̱r kä ji̱ tɛ̈run. Kä bi Kuoth Nhial Kuothdun kɛ ka̱m yɛ, ɛ bia kɛ pɛc, 11kä bi ciek mi gɔaa nɛn rɛydiɛn, kä biɛ bëc rɔ ala ciek, 12naŋ ni jɛ dhɔru, a jɛ muut wi̱cdɛ kä a jɛ ŋuk riöpkɛ.#21:12 Muɔ̱t wec kɛnɛ ŋukni rio̱pni lotdɛ ni ɣöö ca raan woc kuaanyä kä cɛ rɔ mat rɛy buɔ̱m ji̱ wec. 13A jɛ woc bieyni tëë pɛ̈ɛ̈ckɛ ni jɛ, dhɔru a jɛ paar gua̱n kɛnɛ man kɛ pay kɛɛliw. Kɛ kɔrɛ biɛ cu ka̱n ala ciekdu, kä bi cua̱ cɔwdɛ. 14Kä mi ci jɛ go̱o̱r, jak ni jɛ kä wä guäth ɔ go̱o̱rɛ mɔ. Duundɛ ɣöö cu jɛ kɔk kɛ yio̱w, kä cu jɛ ciɛŋ ala kuany, min ci jɛ ka̱n kɛ buɔ̱m.” <br />
  Ŋuɔ̱t kɛ kui̱c gatdä min kɛ̈ɛ̈ <br />
  15“Mi te raan kɛ män da̱ŋ rɛw, nhɔkɛ kɛl kä lökɛ min dɔ̱ŋ, kä ca jɛ da̱p gaat ɛ kɛn da̱ŋ rɛw, kä gat in kɛ̈ɛ̈ ɛ gat ciek in lökɛ, 16cäŋ in wee nyinkɛ wä go̱ri bɛ kɛ dääk kä gaatkɛ, a /ci gat ciek in nhɔkɛ ciɛŋ ala kɛ̈ɛ̈ kä gat ciek in lökɛ, min la kɛ̈ɛ̈, 17a jɛ ŋäc kɛ̈ɛ̈, ala gat ciek in lökɛ, a jɛ kämɛ kui̱c in di̱t ni jɛn kä nyinkɛ diaal, ɛ jɛn buɔ̱mdɛ in nhiam. Cuŋ këëkä kɛ nyinkɛ.” <br />
  Ŋuɔ̱t kɛ kui̱ gatdä mi jiääk <br />
  18“Mi te raan kɛ gat mi bum wi̱cdɛ mi ci gua̱n kɛn man liŋ, a cäŋ dua̱ckɛ jɛ bä, ŋotdɛ /cɛ kɛ liŋ. 19Ɛ gua̱n kɛnɛ man jɛ nöŋ bööth wecdiɛn thok rɛɛk, guäth luɔ̱k, 20akɛ jiökɛ bööth wecdiɛn i̱, ‘Gatda nɛmɛ bum wi̱cdɛ kä lätdɛ jiäk, /cɛ ruacda liŋ. Ŋarɛ ŋɔak ŋar kä ɛ yɔ̱ŋ kɔaŋ’. 21Ba cu bök kɛ dööl ɛ wutni wec diaal mäni mi cɛ li̱w. Inɔ bia jiäk cu woc rɛydun, kä bi ji̱ I-thɛ-rɛl diaal ɛ liŋ kä bikɛ cu dual.” <br />
  Ŋuɔ̱t tin kɔ̱kiɛn <br />
22“Mi ci raan duer mi dëë jɛ näk la̱t, ɛ ca näk, kɛ ŋa̱pdɛ wi̱i̱ jiaath, 23a puɔ̱nydɛ /ci wäär thuk wi̱i̱ jiaath, kuɔ̱nyɛ jɛ niɛ cäŋ ɛ mɔ, kɛ ɣöö ram mi ca ŋap, ca kuɛth ɛ Kuoth /cuarɛ mundun in ci Kuoth Nhial Kuothdun ɛ ka̱m yɛ i̱ bia ciɛŋ yär.” </p>
<h3><a href="deu chapters.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth</a></h3>
<p><br />
</p>
</body>
</html>
