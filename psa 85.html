<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
85 <br />
Pal kɛ kui̱ malä kɛnɛ cuŋ <br />
(Dit ji̱ kɔaar Kora) <br />
1Ji̱n ti kɛ nhök mi di̱i̱t kɛ <br />
mundu lö Kuoth Nhial, <br />
kä ji̱n ci ji̱ I-thɛ-rɛl luɔ̱c gɔykiɛn. <br />
2Kä ji̱n ci nɛɛku pa̱l dueerkiɛn, <br />
cikɛ pa̱l dueerkiɛn diaal. <br />
3Kä ci ŋɛ̈ɛ̈nydu päl kɛɛliw, <br />
kä ci lëth gaakdu wä piny. <br />
4Luucnikɔ jɔk lö Kuoth känäda, <br />
ku ŋɛ̈ɛ̈nydu woc kä kɔ. <br />
5Ɛ bi ku ŋɛ̈ɛ̈ny kɛ kɔ amäni cäŋ kɛl? <br />
Ɛ bi ŋɛ̈ɛ̈nydu ku te thi̱n kɛ ri̱c diaal? <br />
6Ɛ /ci nɛy bi ku luɔ̱c tëk, <br />
kɛ ɣöö dëë nɛɛku <br />
tɛ̈th lɔaac jek kä ji̱? <br />
7Nyuthnikɔ nhökdu min <br />
thil pek lö Kuoth Nhial, <br />
kä kämnikɔ ka̱ndu. <br />
8A liɛŋä min bi Kuoth Nhial <br />
ni Kuoth ɛ lat, <br />
kɛ ɣöö bɛ mal lat <br />
kɛ kui̱ nɛɛnikɛ, <br />
mi /ci nɛɛkɛ bi loc <br />
kä ciɛŋ dɔ̱ɔ̱rädiɛn. <br />
9Kɛ thuɔ̱k ka̱ndɛ tëë gekä nɛɛni, <br />
tin luɔ̱thkɛ jɛ, <br />
kɛ ɣöö bi buɔ̱mdɛ kulɛ te muundan. <br />
10Kä bi nhök kɛnɛ ŋa̱th lɛni <br />
te thi̱n kɛɛl ɛn wanɛ, <br />
kä bi gɔɔy kɛnɛ mal rɔ̱ <br />
lɛni nyɔk kɛ ben kä kɔn. <br />
11Bi naath ŋäth ni Kuoth, <br />
kä bi gɔɔy Kuɔth ben kä naath ni <br />
puɔ̱ɔ̱rä. <br />
12Kä bi Kuoth Nhial kɔ ka̱m ni tin gɔw, <br />
kä bi munda dɛykɛ rɔ̱ rep. <br />
13Kä bi ciaŋ cuŋni te nhiam Kuɔth, <br />
kä bɛ duɔ̱ɔ̱p wä rialikä kɛ kui̱dɛ. <br />
<br />
</body>
</html>
