<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
<p>11 <br />
  Juc Thɔɔl kɛ ji̱ A-mon <br />
  1Kä cu Na-ɣac raan A-mon Ya-bec-gil-yad ben göl. Kä cu ji̱ Ya-bec diaal Na-ɣac jiök i̱, “Mat ruac kɛ kɔ kɛ ɣöö ba̱kɔ ji̱ ku lɛ lätikä.” 2Kä cuɛ kɛ jiök i̱, “Ɣän bä ruac mat kɛ yɛ kɛ ɣöö bä wäŋ cuëcnikun diaal lo̱o̱l raar kä yɛn diaal kɛ ɣöö bɛ cua̱ pöc kä I-thɛ-rɛl kɛɛliw.” 3Kä cu bööth Ya-bec ɛ jiök, “Moc nɛy kɛ ni̱n bärɔw kɛ ɣöö ba̱kɔ naath jäk kä I-thɛ-rɛl kɛɛliw. Mi wee wä thil ram mi luäk nɛy. Ba̱kɔ rɔ ben ka̱m ji̱.” 4Kä mëë ci ja̱a̱k ben kä Giba wec Thɔɔl, cukɛ thok la̱t naath. Kä cu nɛy diaal wiee kɛ jɔw mi di̱i̱t. <br />
  5Kä Thɔɔl bëë pur ka̱a̱kni kɛ thääkɛ. Kä Cuɛ wee i̱, “Ɛŋu mi wiee kɛ naath?” Kä cukɛ jɛ la̱t min ca lat ɛ ji̱ Ya-bec. 6Kä cu buɔ̱m yieekä Kuɔth Nhial ben kä Thɔɔl min cɛ rieet ti̱ti̱ liŋ, kä cuɛ kɛ̈c ɛlɔ̱ŋ. 7Kä cuɛ thääk da̱ŋ rɛw ka̱n, kä cuɛ kɛ ŋuɔ̱k ni dhoon kä cuɛ kɛ jäk kä rɛy wi̱i̱ni I-thɛ-rɛl diaal kɛ tet ja̱a̱kni wee i̱, “Mi wee wä tekɛ ram mi /ci Thɔɔl kɛnɛ Tha-muɛl guur, ba thääkɛ la̱t ni nɔ!” Kä cu naath dual kɛ Kuɔth Nhial, cukɛ ben raar ce̱tkɛ ram kɛl. 8Kä mëë ci Thɔɔl kɛ dol kä Bɛ-dhɛk, cu ji̱ I-thɛ-rɛl a nɛy ti bathdɔɔri ti kur diɔ̱k, kä cu ji̱ Juda a nɛy ti bathdɔɔri ti jiɛɛn diɔ̱k. 9Kä cukɛ ja̱a̱k tëë ci ben jiök i̱, “Jiökɛ ji̱ Ya-bec-gil-yad i̱, ‘Ruun kɛ cäŋ däär ba yɛ luäk.’ ” Mëë ci ja̱a̱k ɛ ben la̱t ji̱ Ya-bec, cu lo̱ckiɛn tɛɛth. 10Kɛ kui̱ ɛmɔ cukɛ wee i̱, “Iruun ba̱kɔ rɔ ka̱m yɛ, kä bia nɛy lät kä mɔ gɔaa ɔ waaŋdun.” 11Kä mëë ruɔ̱ndɛ cu Thɔɔl naath dääk kä bun diɔ̱k. Kä kɛ runwaŋ cukɛ ji̱ A-mon ma̱k, cukɛ kɛ näk amäni cäŋ däär. Kä tëë cu kään cukɛ däk piny, a bɛ thil nɛɛ rɛw ti te kɛɛl. <br />
  Kuëny Thɔɔl ala kuäär <br />
12Kä cu ji̱ I-thɛ-rɛl Tha-muɛl jiök i̱, “Ɛŋa ɛn nëë ri̱t i̱, ‘/Ci Thɔɔl bia̱ kuäära?’ Käm nikɛ nɛy, kɛ ɣöö ba̱kɔ kɛ näk.” 13Kä cu Thɔɔl wee i̱, “Thilɛ ram mi ba näk ɛn walɛ, kɛ ɣöö ɛ cäŋ mi ci Kuoth Nhial ɛ kän ni ji̱ I-thɛ-rɛl.” 14Kä cu Tha-muɛl naath jiök i̱, “Bia wanɛ kä Gil-gal banɛ kuäär wä nyɔk kɛ lätni thi̱n.” 15Kä cu nɛy diaal wä kä Gil-gal, kä cukɛ Thɔɔl jak kä kuäär nhiam Kuɔth Nhial, kä cukɛ muc malä thöp Kuoth Nhial ɛn wi̱ni, kä cu Thɔɔl kɛnɛ ji̱ I-thɛ-rɛl diaal lo̱ckiɛn tɛɛth ɛlɔ̱ŋ. </p>
<h3><a href="1sa chapters.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth </a></h3>
<p><br />
</p>
</body>
</html>
