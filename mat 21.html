<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
21 <br />
Cuɔ̱p Yecu kä Jɛ-ru-tha-lɛm <br />
(Mak 11:1-11, Luk 19:28-40, Jɔ̱ɔ̱n 12:12-19) <br />
1Kä mëë cikɛ thia̱k kɛ Jɛ-ru-tha-lɛm, cukɛ ben kä Beth-pac, Pääm Ɔ-lip, kä cu Yecu jaak da̱ŋ rɛw ja̱k, 2jio̱kɛ kɛ i̱, “Wiaa rɛy ciëŋ mia̱ nhiamdun, kä ɛn wi̱ni bia muul mi ca yian piny jek kɛnɛ ruathdɛ. Luɔnyɛ kɛ, kä nöŋɛ kɛ ɣä. 3Mi wëë tekɛ ram mi bi yɛ thiec, bia jɛ jiök i̱, ‘Ɛ Kuäär ni Kuoth go̱o̱rɛ kɛ mɔ.’ Kä bɛ kɛ ja̱k nikä kɛɛl.” 4Cu mɛmɛ tuɔɔk, kɛ ɣöö bi mëë ca lar ɛ gök a thuɔ̱k, mëë ɛ jɛn i̱, <br />
5 # 21:5 Dhɛk 9:9, Ica 62:11. “La̱rɛ jɛ nya Dha-yɔn i̱, <br />
‘Nɛnɛ kuääru min di̱i̱t <br />
a bëë kä ji̱ ni, <br />
kɔ̱c lɔcdɛ, <br />
kä ko̱tdɛ jɔk muɔ̱l, <br />
kɛnɛ ruathdɛ.’ ” <br />
6Cu ji̱ kɔaarɛ wä, kä cukɛ jɛ la̱t ce̱tkɛ min ci Yecu ɛ la̱r kɛ. 7Cukɛ muul kɛnɛ ruathdɛ nööŋ, kä cukɛ bieynikiɛn pap jio̱knikiɛn, kä cu Yecu nyuur thi̱n. 8Kä cu ri̱w nath rɛy bunä bieynikiɛn ɣa̱r dup, kä cu tha̱a̱ŋkiɛn kar jiɛn tëm, cukɛ kɛ ɣa̱r dup. 9Kä rɔal naath tin jäl nhiamdɛ kɛnɛ tin guɔ̱ɔ̱rkɛ jɛ i̱,#21:9 Diit 118:26. <br />
“Liakɛ, Gat Dee-bid! <br />
Puɔ̱th akɛ ram mi bëë kɛ ciöt <br />
Kuäär ni Kuoth! <br />
Liakɛ Kuoth in te nhial!” <br />
10Kä mëë cɛ cop kä Jɛ-ru-tha-lɛm, cu wec kɛɛliw rɔ jiëc cuɔ̱ŋ, kä cukɛ thiec wäkɛ i̱, “Ɛŋa ɛ nɛ?” 11Kä cu buɔ̱n nath kɛ loc i̱, “Mɛmɛ ɛ gök ni Yecu, raan Na-dha-rɛth, kä Gɛ̈-lɛ-li.” <br />
Wä Yecu rɛy Luaak Kuɔth <br />
(Mak 11:15-19, Luk 19:45-48, Jɔ̱ɔ̱n 2:13-22) <br />
12Kä cu Yecu wä rɛy luaak Kuɔth. Cuɛ ji̱ ko̱kä diaal kɛnɛ nɛy tin ko̱k rɛy luaak Kuɔth juɔc raar, cuɛ tharbëtni ji̱ luël yio̱wni buɔ̱p mäni kɔamni ji̱ ko̱kä guɔ̱kni. 13Kä cuɛ kɛ jiök i̱, “Ca jɛ gɔ̱r i̱,#21:13 Ica 56:7, Yir 7:11. ‘Luaakdä ba jɛ cɔl i̱ luaak palä,’ kä ci yɛnɛ jak kä luaak ma̱a̱cni.” <br />
14Cu nɛy ti ciöör kɛnɛ dua̱nyni ben kä jɛ rɛy luaak Kuɔth, kä cuɛ kɛ jak kä gɔw. 15Kä mëë ci bööth palä tin di̱t kɛnɛ ji̱ gɔ̱rä lät tin ga̱ykɛ naath tëë cɛ la̱t nɛn, kɛnɛ rɔal gan rɛy luaak Kuɔth i̱, “Liakɛ, Gat Dee-bid,” cuɛ lo̱ckiɛn waŋ. 16Kä cukɛ jɛ jiök i̱, “Ji̱n liŋi min latkɛ ɛ nɛy ti̱ti̱?” Cu Yecu kɛ jiök i̱, “Ɣɔ̱ɔ̱n, /ka̱nɛ jɛ met kuɛn i̱,#21:16 Diit 8:2. <br />
‘Thok gan ti dööth <br />
kɛnɛ gaat ti lueth <br />
cia liak rialikä <br />
kɛ kui̱dun’?” <br />
17Kä cuɛ kɛ ba̱ny piny, cuɛ jiɛɛn rɛy wec cuɛ wä kä Beth-ani, cuɛ wä niɛɛn ɛn wi̱ni. <br />
La̱m Yecu kɛ jiath ŋɔa̱a̱p <br />
(Mak 11:12-14,20-24) <br />
18Kɛ runwaŋ min lunyɛ wi̱c, cu buɔth ɛ näk. 19Mëë cɛ jiath ŋɔa̱a̱p nɛn gekä duɔ̱p, cuɛ wä thi̱n, kä thilɛ dɛy ti cɛ jek thi̱n, ɛ ni ji̱th kärɔ̱. Kä cuɛ jiath jiök i̱, “Thil dɛy ti bi nyɔk kɛ kuer.” Kä niɛ guäth ɛmɔ cu jiath rɔɔl. 20Mëë ci ji̱ kɔaarɛ jɛ nɛn, cukɛ ga̱a̱c, wäkɛ i̱, “Ci jiath ŋɔa̱a̱p rɔɔl nikä kɛɛl i̱di?” 21Kä cu Yecu kɛ loc i̱, “Ɛpuc, ɣän la̱rä jɛ yɛ, mi ta̱yɛ kɛ ŋa̱th, mi thil diw, /cia bi la̱t ni mɛ cä lät kä ŋɔ̱p ɛ kärɔa, cäŋ jiökɛ ni päm mi di̱i̱t ɛmɛ i̱, ‘Woc rɔ̱ wanɛ mɛ kä yuɔrɛ ji̱ där bar,’ ba jɛ la̱t. 22Kä mɔ bia thiec rɛy palä mɔ kɛ ŋa̱th, bia jɛ jek.” <br />
Thiec kɛ kui̱ luäŋä Yecu <br />
(Mak 11:27-33, Luk 20:1-8) <br />
23Kä mëë cɛ wä rɛy luaak Kuɔth in di̱i̱t, cu bööth palä tin di̱t kɛnɛ di̱t nath ben kä jɛ, kä min ŋi̱i̱cɛ naath, cukɛ Yecu thiec i̱, “Ɛ lua̱ŋ ŋukä min lätdi ŋɔaani ti̱ti̱, kä ɛŋa käm ji̱ lua̱ŋ ɛmɛ ɔ?” 24Cu Yecu kɛ loc i̱, “Ɣän bä, bä yɛ thiec kɛ kɛl, kä mi wiaa thiecdä wä loc, ɣän bä, bä yɛ la̱t lua̱ŋ in la̱tdä ŋɔaani ti̱ti̱. 25Ɛn la̱k Jɔ̱ɔ̱n kɛ naath bëë nikä? Bëë nhial kiɛ bëë kä naath?” Kä cukɛ gaak kärɔ̱ wäkɛ i̱, “Mi wanɛ wee i̱, ‘Bëë nhial,’ bɛ kɔn jiök i̱, ‘Kä ɛŋu /ka̱nɛ jɛ ŋäth ɔ?’ 26Kä mi wanɛ wee i̱, ‘Bëë kä naath,’ dual kɔn kɛ naath kɛ ɣöö ŋääth kɛn diaal ɛ, ɛn ɣöö Jɔ̱ɔ̱n ɛ gök.” 27Kä inɔ cukɛ Yecu loc i̱, “Kɔn kueckɔ jɛ.” Kä cuɛ kɛ jiök i̱, “Ɣän bä, /cä yɛ bi la̱r lua̱ŋ in la̱tdä ŋɔaani ti̱ti̱.” <br />
Cäät kɛ kui̱ gan da̱ŋ rɛw <br />
28“Kä ɛŋu mi dërɛ car? Tëë kɛ wut mi tekɛ gaat da̱ŋ rɛw. Kä cuɛ wä kä gat in kɛ̱̈ɛ̱̈, cuɛ jɛ jiök i̱, ‘Gatdä, wër lätni rɛy kakä wal kɛ kui̱ kɔaŋ wa̱lɛ.’ 29Cuɛ jɛ loc i̱, ‘/Cä bi wä,’ kä kɛ kɔrɛ cuɛ wi̱cdɛ car, kä cuɛ wä. 30Kä cuɛ wä kä gat in dɔ̱ŋ, cuɛ jɛ la̱r ɛn ruac ɛmɔ. Cu gat ɛ loc i̱, ‘Ɣän bä wä, Guä’, kä /kenɛ wä. 31Ɛŋadiɛn kä kɛn da̱ŋ rɛw mi ci ruac gua̱n la̱t?” Cukɛ wee i̱, “Ɛ min nhiam.” Cu Yecu kɛ jiök i̱, “Ɛpuc, ɣän la̱rä jɛ yɛ, bi thuɔ̱ɔ̱l tho̱lbo̱kä kɛnɛ lëër wä rɛy kuäärä Kuɔth kɛ nhiam kä yɛ. 32Kɛ ɣöö ci Jɔ̱ɔ̱n ben kä yɛ kɛ ciaŋ lätdä cuŋni, kä /ka̱nɛ jɛ ŋäth, kä cu thuɔ̱ɔ̱l tho̱lbo̱kä kɛnɛ lëër jɛ ŋäth. Kä cäŋɛ mëë cia jɛ nɛn, /ka̱nɛ wi̱cdun car, kä /ka̱nɛ jɛ ŋäth.” <br />
Cäät läätdä mi jiääk <br />
(Mak 12:1-12, Luk 20:9-19) <br />
33“Liɛŋɛ cäät mi dɔ̱diɛn. Tëë kɛ wut kɛl mi gua̱n ciëŋ, mi ci kak wal kɛ kui̱ kɔaŋ pith, kä cuɛ jɛ rɛk, kä cuɛ gua̱a̱th nhiecä kɔaŋ tɛt rɛydɛ, kä cuɛ dhaŋ mi bäär kɛ kui̱ yiën bɛɛl la̱t rɛydɛ. Kä cuɛ kak ba̱ny pi̱eeth wal, kä cuɛ wä ro̱o̱l dɔ̱diɛn. 34Mëë ci gua̱a̱th ŋër cop, cuɛ la̱a̱tkɛ jäk kä pi̱eeth kakä, kɛ ɣöö ba dɛy walkɛ wä nööŋ. 35Cu pi̱eeth la̱a̱tkɛ käp, cukɛ kɛl duäc, kä cukɛ min dɔ̱ŋ näk, kä cukɛ min dɔ̱ŋ bök. 36Cuɛ la̱a̱t kɔ̱kiɛn ti ŋuan ni kɛn kä tëë nhiam nyɔk kɛ jäkni, kä cukɛ kɛ la̱t ce̱tkɛ nɛy tëë kɔn. 37Kɛ kɔrɛ, cuɛ gatdɛ jäk kä kɛ, wëë i̱, ‘Bikɛ gatdä luɔ̱th.’ 38Kä mëë ci pi̱eeth gatdɛ nɛn, cukɛ ruac kärɔ̱ i̱, ‘Mɛmɛ ɛ jɛn gatdɛ min bi nyinkɛ guäl, bia, kuanɛ jɛ näk, kɛ ɣöö banɛ nyinkɛ cu ka̱n.’ 39Cukɛ jɛ käp, cukɛ jɛ yuɔr raar rɛy kakä wal kɛ kui̱ kɔaŋ, kä cukɛ jɛ näk. 40Kɛ kui̱ ɛmɔ mëë wä gua̱n kakä wal kɛ kui̱ kɔaŋ ben, bɛ ŋu lät kä ji̱ pi̱thä tɔ̱tɔ̱?” 41Cukɛ jɛ loc i̱, “Jɛn bɛ kɛn nɛy tɔ̱tɔ̱ näk kɛ lia̱a̱ mi bɛc, kä bɛ kak gua̱l pi̱eeth kɔ̱kiɛn ti ba jɛ ka̱m bɛl kɛ gua̱a̱th ŋër.” <br />
42Cu Yecu kɛ jiök i̱, “/Ka̱nɛ jɛ met kuɛn rɛy ruaacni Kuɔth i̱,#21:42 Diit 118:22-23. <br />
‘Päm ëë ca lo̱kɛ ɛ ta̱a̱th duëli <br />
ɛ jɛn ci ben a päm <br />
gɔŋtɔtdä mɔ. <br />
Mɛmɛ ɛ la̱t Kuäär ni Kuoth, <br />
kä ɛ mi gääy nëndɛ naath’? <br />
43Kɛ kui̱ ɛmɔ ɣän la̱rä jɛ yɛ, ba kuäär Kuɔth ka̱n kä yɛ, kä ba jɛ ka̱m nɛy kɔ̱kiɛn ti ba dɛy ciëŋ kuäärä kuir. [ 44Kä ram mi wä tɛth ɛn pääm ɛmɛ bɛ tiath, kä mi wëë wä pɛn wi̱i̱ ran, bɛ ram ɛmɔ riac.”]#21:44 Ɛn cio̱o̱k ɛmɛ thilɛ jɛ kä tha̱a̱ŋ buɔkni tëë wal. <br />
45Mëë ci bööth palä tin di̱t kɛnɛ ji̱ Pa-ri-thii cäätnikɛ liŋ, cukɛ jɛ ŋa̱c ɛn ɣöö ruacɛ kɛ kui̱diɛn. 46Kä cukɛ jɛ go̱r i̱ dëë yiɛn, duundɛ ɣöö cukɛ dual kɛ naath, kɛ ɣöö carkɛ jɛ i̱ ɛ gök. <br />
<h3><a href="mat chapters.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth</a></h3>
<br />
</body>
</html>
