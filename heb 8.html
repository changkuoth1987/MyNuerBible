<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
8 <br />
Yecu ɛ bo̱o̱th palädan in di̱i̱t <br />
1Täämɛ luɔt kä min lat nɛy ɛ, ɛ ɣöö ta̱nɛ kɛ bo̱o̱th palä in di̱i̱t, mi ci nyuur kui̱c cuëëc kɔam Kua̱r in di̱i̱t nhial. 2Jɛ cɛ lät ala bo̱o̱th palä in di̱i̱t guäth in Rɛl Gɔɔydɛ rɔ rɛy kɛmɛkä palä in thuɔ̱k min ca cuŋ ɛ Kuäär ni Kuoth, a /ci mɔ a raan. 3Kä ca bööth palä tin di̱t diaal kuany kɛ ɣöö bikɛ muc kɛnɛ luuri thöp Kuoth, kɛ kui̱ ɛmɔ bo̱o̱th palä ɛmɛ bɛ dhil tekɛ duɔ̱ɔ̱r mi bɛ thöp bä. 4Täämɛ duŋ mi tëë wi̱i̱ muɔ̱ɔ̱n, /cɛ dee met a bo̱o̱th palä ɛ tɛk, kɛ ɣöö te bööth palä ti thöpkɛ muc kɛ ciaŋ ŋuɔ̱t thi̱n. 5Kä la̱t in lät kɛn ɛ ala bööth palä jɛn ɛ ta̱a̱ kä ɛ ti̱eep kä min nhial, kɛ kui̱c ɛmɔ cua Muthɛ luek mëë go̱o̱rɛ ɣöö bɛ kɛmɛ palä cuŋ, cu Kuoth ɛ, jiök i̱,#8:5 Ɣöth 25:40. “Ŋäcni jɛ a gɔaa ɛn ɣöö bi ti diaal la̱t ce̱tnikɛ tëë cä nyuɔ̱th ji̱ wi̱i̱ pa̱a̱m.” 6Kä täämɛ, ca Kritho ka̱m la̱t bo̱thä palä mi gɔaa ni jɛn kä lätkiɛn, ce̱tkɛ min gɔaa ni mat ruac ëë cɛ la̱t kam Kuɔth kɛnɛ nɛɛkɛ, kɛ ɣöö cuŋɛ kä tin a gɔw tëë ca lat. 7Kä mi thilɛ mi ci dueer kä mat ruac ëë nhiam, kä thilɛ mi dëë lɛ go̱r mat ruac in rɛwdɛ. <br />
8Duundɛ ɣöö cu Kuoth diw jek kä nɛɛkɛ mëë wëë i̱,#8:8-12 Yir 31:31-34. <br />
“Laar Kuäär ni Kuoth ɛ, <br />
i̱ ni̱n a bëëni, <br />
mi bä lät ni mat ruac, <br />
mi pay tuɔɔk kɛ <br />
dhɔr I-thɛ-rɛl <br />
kɛnɛ dhɔr Juda. <br />
9/Cɛ bi ce̱tkɛ mat ruac ëë cä lat <br />
kɛ gua̱ndɔɔŋnikiɛn, <br />
cäŋ ëë cäkɛ käp tetdä, <br />
mëë böthä kɛ raar <br />
ro̱o̱l I-jëp, <br />
/kɛ ɣöö /kenkɛ wä nhiam <br />
kɛ rɛy matdä ruacdä, <br />
kä inɔ thilɛ ɣä diɛɛr kɛ kɛ, <br />
ruac ni Kuäär ni Kuoth. <br />
10Mɛmɛ ɛ jɛn mat ruac in bä la̱t <br />
kɛ dhɔr I-thɛ-rɛl <br />
kɛ kɔr ni̱ni tɔ̱tɔ̱, <br />
ruac ni Kuäär ni Kuoth. <br />
Ɣän bä ŋuɔ̱tkä la̱th wuɔ̱thnikiɛn, <br />
kä bä kɛ gɔ̱a̱r lo̱cnikiɛn. <br />
Bi ɣän a Kuothdiɛn, <br />
kä bikɛ a nɛɛkä. <br />
11Kä bɛ thil ram mi ŋi̱i̱c <br />
gua̱n thieekädɛ <br />
kiɛ ram mi jio̱k däman i̱, <br />
‘Ŋäcni Kuäär ni Kuoth,’ <br />
kɛ ɣöö bi kɛn diaal ɣä ŋa̱c, <br />
ni kä nɛy tin tɔatni <br />
amäni nɛy tin di̱t. <br />
12Kɛ ɣöö bä tekɛ kɔ̱a̱c lɔaac <br />
kɛ kui̱ jiäknikiɛn, <br />
kä /cä dueerkiɛn bi nyɔk <br />
kɛ ti̱et.” <br />
13Min ruacɛ kɛ mat ruac mi pay tuɔɔk, cuɛ jak ni ruac ëë nhiam kä dɔŋ. Kä mi ca jakä dɔŋ a däkɛ cɛ ku thuŋ riaw. <br />
<h3><a href="heb chapters.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth</a></h3>
<br />
</body>
</html>
