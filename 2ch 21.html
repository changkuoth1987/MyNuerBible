<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
<p>21 <br />
  Ruëc Yɛ-ɣo-ram <br />
  (2 Kua̱r 8:17-24) <br />
  1Kä cu Yɛ-ɣo-ca-pat li̱w, kä cua jɛ kony därwec Dee-bid. Kä cu gatdɛ ni Yɛ-ɣo-ram ruëc kɛ gua̱a̱thdɛ. 2Kä cu Yɛ-ɣo-ram gat Yɛ-ɣo-ca-pat tekɛ gaatman da̱ŋ bäkɛl. Ä-dhar-yaa kɛnɛ Yɛ-ɣi-el kɛ Dhɛ-kar-yaa kɛnɛ Ä-dhar-yaa kɛ Mi-ka-el kɛnɛ Cɛ-pɛ̈t-yaa. Cu kɛn diaal a gaat Yɛ-ɣo-ca-pat kuäär Juda. 3Kä cu gua̱ndiɛn kɛ moc muc mi di̱i̱t, cɛ kɛ ka̱m da̱a̱p kɛnɛ ciɛk in bo̱r kɛ kuak kɔ̱kiɛn ti gɔw. Kɛɛl kɛ wi̱i̱ Juda tin buɔ̱m buɔ̱ɔ̱m, duundɛ ɣöö cuɛ kuäär ka̱m Yɛ-ɣa-ram kɛ ɣöö ɛ jɛn la kɛ̱̈ɛ̱̈ ɔ. 4Kä mëë ci Yɛ-ɣo-ram rɔ ku yiath piny wi̱i̱ kɔam kuäärä gua̱n, cuɛ gaatman diaal näk, kɛ tha̱a̱ŋ bööthni ji̱ I-thɛ-rɛl. 5Kä mëë tookɛ kuäär tëë kɛ run ti jiɛn diɔ̱k wi̱cdɛ rɛw, kä cuɛ ruëc kɛ run bädäk kä Jɛ-ru-tha-lɛm. 6Cuɛ guɔ̱ɔ̱r ni duɔ̱p kua̱r thuk duëli kuec caam, ce̱tnikɛ mëë ca la̱t dhɔr Ɛ̈-ɣab, kɛ ɣöö cɛ nya Ɛ̈-ɣab kuɛn kä cuɛ la̱t ni jiäk nhiam Kuɔth Nhial. 7Kä cu Kuoth Nhial ŋot a /cɛ dhɔr Dee-bid däk, kɛ ɣöö Cɛ ruac mat kɛ Dee-bid, kɛ ɣöö cɛ la̱rɛ bi kuaykɛ a ruëëc amäni cäŋ kɛl. <br />
  8Kä mëë ruëc Yɛ-ɣo-ram, cu Ɛ-dɔm kac raar kä ruëc Juda, cukɛ rɔ wä kue̱ny kuääriɛn. 9Inɔ cu Yɛ-ɣo-ram kɛnɛ ji̱ kɔaarɛ kɛ thurbiɛɛlikɛ diaal wä, kä cuɛ ji̱ Ɛ-dɔm wä näk tëë ca kɛ ɛ go̱l kɛ wäär, kɛnɛ bööth ji̱ thurbiɛɛlikɛ. 10Kä cuɛ cua̱ jɛn kac ji̱ Ɛ-dɔm raar kä ruëc Juda amäni walɛ. Kä jɛn gua̱th ɛmɔ, cu ji̱ Lib-na kac raar bä kɛ ɣöö ci Yɛ-ɣo-ram Kuoth Nhial, Kuoth gua̱ni pa̱l ruëëc. <br />
  11Kä /ciɛ jɛn thuɔ̱ɔ̱kdɛ, cuɛ kuth guäyni lät kä duel palä gua̱thni tin luɔc luɔɔc kä Juda. Cuɛ ji̱ Juda kɛnɛ ji̱ Jɛ-ru-tha-lɛm cu buath raar, kä Kuoth Nhial. 12Kä cu warɛgak ben kä jɛ, mi ja̱kɛ ɛ gök ni E-li-yaa wee i̱, “Nɛmɛ ɛ min laar Kuoth Nhial ɛ Kuoth guur ni Dee-bid i̱, ‘Kɛ ɣöö /keni guɔ̱ɔ̱r ni duɔ̱p guur ni Yɛ-ɣo-ca-pat kiɛ duɔ̱p kua̱r Juda ni Atha, 13kä ci wä guɔ̱ɔ̱r ni duɔ̱ɔ̱p kua̱ri thuk duëli kuec caam, kä ci ji̱ Juda kɛnɛ ji̱ Jɛ-ru-tha-lɛm buath dui̱rä, ce̱tkɛ mëë ca la̱t ɛ dhɔr Ɛ̈-ɣab, mëë ci ji̱ thuk duëli kuec caam buath dui̱rä, kä ci gaatmuɔɔr näk bä, tëë gɔw nikɛn kä ji̱. 14Kä nɛnɛ bi Kuoth Nhial nɛɛku kɛ gaatku kɛ mänku kɛ ti diaal tin la nyinku nöŋ juey mi di̱i̱t. 15Kä ji̱n puɔ̱nydu bi tekɛ juey mi ŋɔ̱ɔ̱ŋ ji̱ mi bɛc bɛc jiidu rɛy ci̱i̱n, kä bi jicdu bɛ̈cdɛ rɔ rëp cäŋ kɛ cäŋ.’ ” <br />
  16Kä cu Kuoth Nhial ji̱ Pi-li-thɛt kɛnɛ ji̱ Ä-rab tin cieŋ thieekä ji̱ Kuc jak kä nyiëëny kɛ Yɛ-ɣo-ram. 17Kä cukɛ ben nyiëëny kɛ ji̱ Juda, kä cukɛ jɛ käp, kä cukɛ ti diaal tin la nyin dhɔaar kua̱r amäni mänkɛ kɛ gaatkɛ naŋ ala pɛ̈ɛ̈c, a bɛ thil gat mi cu duɔth, ɛ ni gatdɛ mi tɔt ni Yɛ-ɣo-a-ɣadh. <br />
  Juey Yɛ-ɣo-ram kɛnɛ lia̱a̱dɛ <br />
18Kɛ kɔr ka ti diaal ti̱ti̱, cu Kuoth Nhial ɛ nöŋ juey jiɛc mi bɛc bɛc min lo̱k gɔɔy. 19Kä mëë ci gua̱a̱th wee wä, kɛ thuɔ̱k runä min rɛwdɛ, cu jicdɛ lëny raar kɛ kui̱ jua̱th, kä cuɛ li̱w kɛ lia̱a̱ mi bɛc bɛc. Kä /ken nɛɛkɛ jɛ pet mac pärä, ce̱tkɛ mëë ca lät kä karkɛ. 20Kä mëë tookɛ kuäär tëë kɛ run ti jiɛn diɔ̱k wi̱cdɛ rɛw, kä cuɛ ruëc kä Jɛ-ru-tha-lɛm kɛ run ti jiɛn bädäk. Kä cuɛ li̱w a thilɛ ram mi cu jɛ tim. Kä cukɛ jɛ kony därwec Dee-bid, ku duundɛ la ɣöö /ka̱n jɛ kony kɔ̱k kua̱ri. </p>
<h3><a href="2ch chapters.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth </a></h3>
<p><br />
</p>
</body>
</html>
