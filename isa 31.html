<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
31 <br />
Thil lotdä matdä kɛ I-jëp <br />
1Riɛk akɛ nɛy tin wa luäk go̱r kä I-jëp, <br />
nɛy tin ŋa̱thkɛ ni jiöŋkööri, <br />
nɛy tin ŋa̱thkɛ ni thurbiɛɛli <br />
kɛ ɣöö ŋuankɛ, <br />
kä ŋa̱thkɛ ni ji̱ jiöŋkööri <br />
kɛ ɣöö bumkɛ, <br />
tin /ca guic ni Kuoth I-thɛ-rɛl <br />
in rɛl gɔɔydɛ rɔ, <br />
kä /ca luäk go̱r <br />
kä Kuoth Nhial! <br />
2Kä Kuoth pɛlɛ, la no̱o̱ŋɛ da̱k, <br />
kɛ rieetkɛ la no̱o̱ŋɛ da̱k, <br />
duundɛ ɣöö bɛ rɔ jiɛc kui̱ <br />
dhɔaar ram in lät jiäk, <br />
kɛnɛ nɛy tin la lua̱kɛ <br />
ji̱ la̱a̱t jiääkni. <br />
3Ji̱ I-jëp kɛ naath /cikɛ Kuoth, <br />
kä jiöŋkööri köör <br />
kɛ ri̱ŋ /cikɛ yiey. <br />
Mi wä Kuoth Nhial tetdɛ wä riny, <br />
bɛ luääk lath, kä bi ram <br />
in lua̱kɛ cu pɛ̈ɛ̈n, <br />
bikɛ cu li̱w kɛɛl. <br />
4Kä nɛmɛ ɛ min ci Kuoth Nhial <br />
ɛ la̱r ɣä wëë i̱, <br />
“Ce̱tkɛ min la lony kiɛ dɔw <br />
luɔny a bur kä ley <br />
mi cɛ cam, <br />
a cäŋ ci yiëën deet <br />
rɔal kɛ jɛ, <br />
/cɛ la dualɛ kɛ jɔwdiɛn, <br />
kiɛ /cɛ diɛɛr kɛ rɔaliɛn. <br />
Inɔ bi Kuoth Nhial in la <br />
Ruey Ɣɔaa ben piny, <br />
bɛ ko̱r ben tɛr wi̱i̱ Pa̱a̱m <br />
Dha-yɔn kɛnɛ päämkɛ. <br />
5Kuoth Nhial in la Ruey Ɣɔaa <br />
bɛ Jɛ-ru-tha-lɛm gaŋ <br />
ce̱tnikɛ diit ti räp <br />
ti gaŋkɛ dɛykiɛn, <br />
bɛ jɛ gaŋ kä bɛ jɛ kän, <br />
bɛ jɛ nhɔk kä bɛ jɛ luäk.” <br />
6Luɔ̱nyɛ kä Kuoth yɛn ji̱ I-thɛ-rɛl tin ca jɛ gak. 7Kɛ ɣöö ɛn cäŋ ɛmɔ bi ram ɔ kuthkɛ tin cɛ la̱t kɛ ciɛk in bo̱r kɛnɛ kuth tin cɛ la̱t kɛ da̱a̱p yäk, tëë ci yɛn duer kɛ lätnidiɛn. <br />
8“Ji̱ A-thi-ri-ya bikɛ li̱w ko̱o̱r <br />
mi /ci mɔ a ko̱r nath, <br />
ba jɛ thuk ɛ ko̱r <br />
mi /ci mɔ a ko̱r ran, <br />
kä bɛ rɔ bar kɛ ko̱r, <br />
kä ba ŋuɛ̈tnikɛ kuɔ̱k <br />
lät kuaanyä. <br />
9Kä bi ti̱eckɛ tin bum da̱k, <br />
kä bi bööth rɛ̈mdɛ dual,” <br />
ruac ni ɣän Kuoth Nhial <br />
min te macdɛ kä Dha-yɔn, <br />
min palkɛ kä Jɛ-ru-tha-lɛm. <br />
<h3><a href="isa chapters.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth </a></h3>
<br />
</body>
</html>
