<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
21 <br />
Ŋuɔ̱t kɛ kui̱ bööth palä <br />
1Cu Kuoth Nhial Muthɛ jiök i̱ ruacni kɛ gaat Ä-ron tin la bööth palä i̱, “A thil bööth palä mi bi rɔdɛ ya̱r kɛ matdɛ kɛ rɔ kunyä ran nɛɛnikɛ. 2Ɛ ni mi gua̱n kiɛ man kiɛ gatdɛ kiɛ nyadɛ kiɛ däman, 3kiɛ nyiman mi nyal mi ka̱n ni kuɛn, mi cieŋ kɛ jɛ kɛɛl. 4A /ci puɔ̱nydɛ yär kɛ käp ri̱ŋ raam mi ci li̱w kä nɛy tin maar kɛ jɛ kɛ kui̱ kuen. 5A thil bööth palä mi gëk wi̱cdɛ, kiɛ mudɛ tikdɛ, kiɛ bikɛ pua̱nykiɛn tëm, kɛ ɣöö pärkɛ. 6Kä bikɛn a nɛy ti gɔw kɛ ɣän Kuothdiɛn kä /ca ciöt Kuɔthdiɛn bi jak kä thil luɔt, kɛ ɣöö käm kɛn ɣä muc bɛɛl. Kɛ kui̱ ɛmɔ bikɛ gɔw. 7Kä a jɛ ci kuen kɛ ciek mi le̱r, kiɛ kɛ ciek mi ci da̱k kä cɔwdɛ, kɛ ɣöö gɔaa ɛ kä Kuothdɛ. 8Kä ciɛŋɛ jɛ ala mi rɛl gɔɔydɛ rɔ, kɛ ɣöö kämɛ Kuothdun mi̱ethdɛ, bi gɔɔydɛ rɔ rɛl kä yɛ. Kɛ ɣöö ɣän Kuoth in jak yɛ kä gɔaa, rɛl gɔɔydä rɔ. 9Nya bööth palä mi wee rɔ ya̱r kɛ le̱e̱r, cɛ gua̱n ya̱r, ba jɛ waŋ kɛ mac amäni lia̱a̱dɛ. <br />
10“Kä bööth palä mɔ bi dit ni jɛn ɔ kä gaatman, min ca wi̱cdɛ wuɔ̱c liɛɛth yi̱i̱rä, kä ca ley in bi bieyni bat, cɛ mi̱em kɛ bi päl baaŋ, kä cɛ bieynikɛ bi rɛ̈t. 11Kä /cɛ bi wä guäth in ci ran li̱w thi̱n, kä /cɛ puɔ̱nydɛ bi yär, a cäŋɛ gua̱n kiɛ man. 12Kä /cɛ bi wä raar rɛy luak Kuoth, kɛ ɣöö ci luak Kuothdɛ bi jiäk, kɛ gɔy liɛɛth yi̱i̱rä kuothdɛ in te wi̱cdɛ. Ɛ ɣän Kuoth Nhial. 13Kä bɛ kuɛn ni nya dhuɔɔri. 14Ciek jɔkä, kɛ̈ɛ̈, le̱r ciek, ci bööth palä in diit bi kuɛn kä kɛn män ɛ tɔ. Bɛ kuɛn ni nya dhuɔɔri kä nɛɛkɛ, 15kɛ ɣöö ci gaatkɛ dëë jiäk rɛy nɛɛnikɛ. Ɛ ɣän Kuoth in jak jɛ kä rɛl gɔɔydɛ rɔ.” <br />
16Kä cu Kuoth Nhial Muthɛ la̱r lär 17i̱ jiök ni Ä-ron, “Thil ɛ raan kä kuayku ri̱cnikiɛn dɔ̱ŋ dëë ram mi tekɛ gua̱r ɛ go̱r i̱ thöpɛ bɛl Kuɔth Nhial. 18Kɛ ɣöö thil ɛ ram mi te gua̱r mi bi ben thiekä, ram mi cɔr kiɛ ŋɔl, kiɛ ram mi lɔɔth nhiamdɛ kiɛ cäk. 19Kiɛ ram mi te buɔ̱t cio̱kädɛ kiɛ tetdɛ, 20kiɛ ram mi te kuɛm, kiɛ cäk, kiɛ ram mi waŋ tok kiɛ ram mi te jiöny kiɛ gɔak butdä kiɛ ɣo̱w. 21Thilɛ raan kä kuay Ä-ron in bööth palä mi tekɛ buɔ̱m mi bi ben thiekä mi bi muc mi̱eth ben thöp Kuoth Nhial, min cakɛ te buɔ̱m. 22Ɛn ram ɛmɔ bɛ mi̱eth Kuɔthdɛ dhil cam, mi̱eth in gɔaa kɛnɛ min rɛl gɔɔydɛ rɔ. 23Kä kɛ ɣöö te puɔ̱nydɛ kɛ buɔ̱m, /cɛ bi ben thiekä gëlä kiɛ yi̱k. Kɛ ɣöö /cɛ tin rɛl gɔɔydiɛn rɔ bi ya̱r. Ɛ ɣän Kuoth in jakɛ kä gɔw.” 24Ti̱ti̱ kɛ kɛn tin ci Muthɛ kɛ la̱t Ä-ron kɛnɛ gaatkɛ kɛ ji̱ I-thɛ-rɛl diaal. <br />
<h3><a href="lev chapters.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth </a></h3>
<br />
</body>
</html>
