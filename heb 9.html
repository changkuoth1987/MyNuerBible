<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
9 <br />
Ciaŋ palä piɛny kɛnɛ nhial <br />
1Täämɛ, a cäŋɛ mat ruac in nhiam tëëkɛ ŋut kɛ kui̱ palä kɛnɛ gua̱a̱th palä wi̱i̱ muɔ̱ɔ̱n. 2Kɛ ɣöö ca kɛmɛ cuŋ, kä ɛn kɛnɛ min te raar te cuuŋ lɛmbärä, kɛnɛ tharbët, kɛ juray nhiam Kuɔth thi̱n, cɔalkɛ jɛ i̱ “Gua̱a̱th mi Rɛl Rɔ”. 3Kä jɔk geelä min rɛwdɛ tëëkɛ kɛmɛ mi cɔal i̱ “Gua̱a̱th mi Rɛl Di̱t Gɔɔyädɛ Rɔ”. 4Rɛydɛ te yi̱k dääpä mi la waŋkɛ wal tin kur thi̱n, kɛnɛ thanduk matdä ruac mi ca rɔth kɛ da̱a̱p kui̱ni diaal, min te rɛydɛ kɛ bul dääpä mi te nup mana thi̱n kɛ kɛɛt Ä-ron ëë ci tunh, kɛnɛ pääm matdä ruac tin pat paat thi̱n. 5Kä wi̱c thandukä matdä tëë pua̱ny ti wi̱i̱dɛ kɛ ti ca la̱t ti te gɔ̱k, ce̱tkɛ pua̱ny ja̱a̱kni thi̱n nhial ti kuɔ̱mkɛ kɔm kɔ̱cä lɔaac piny. Kä kɛ kui̱ ŋɔaani ti̱ti̱ /canɛ bi ruac kɛ kui̱diɛn ɛn täämɛ. <br />
6Mëë ca ti diaal rialikä inɔ, la wä bööth palä rɛy duëël in nhiam ni ciaŋ, wa lätkiɛn la̱t. 7Duundɛ ɣöö la wä ni bo̱o̱th palä in di̱i̱t kärɔaadɛ rɛy duëël in rɛwdɛ, kä wee thi̱n kä kɛɛl kɛ ruɔ̱n. Kä /cɛ dee wä dueel in te rɛci mi thilɛ muc mi tho̱pɛ kɛ kui̱dɛ kɛ kui̱ dueeri nath. 8Kɛ mɛmɛ nyothɛ Yiëë in Gɔaa in Rɛl Rɔ ɣöö /ka̱n duɔ̱ɔ̱p in wä guäth palä min rɛl rɔ ni lɛp min ŋot kɛmɛ palä in te raar cuŋä. 9Nɛmɛ ɛ nyuuth kɛ jɛn gua̱a̱th ɛ täämɛ mɛ. Min kulɛ lat ni ɣöö muc kɛnɛ luuri tin thöpkɛ Kuoth, kɛ ti /ca lɔc raam in pal dee jakä gɔaa a thil diɛw, 10kä min la̱tkɛ ni nyin mi̱eth kɛnɛ ma̱th kɛ dup la̱k tin kɔ̱ŋ, kɛ ŋuɔ̱t kɛ kui̱ pua̱a̱ny kɛ ti la̱tkɛ nikɛ amäni mi wä gua̱a̱th wä ben min bi Kuoth ŋɔak jak kä gɔaa. <br />
11Kä duundɛ ɣöö ci Kritho ben ala bo̱o̱th palä in di̱i̱t kɛ kui̱ ŋɔaani ti gɔw ti ci ben. Kä kɛmɛ min lätdɛ thi̱n di̱t ni jɛn kä thilɛ jɛ diw, kä /ci jɛ lät raan kɛ tetdɛ, kä /ciɛ tha̱a̱ŋ ɣɔaa ɛ ca cak ɛ. 12Kä mëë ci Kritho coth Guäth mi Rɛl Rɔ nikä kɛɛl kärɔa. Kä /kenɛ naŋ ni riɛm deet kɛnɛ rueeth ala muc, duundɛ ɣöö naŋɛ ni riɛmdɛ. Kɛ kui̱c ɛmɔ cɛ kɔn kän kä dueerkɔn. 13Kä kɛ riɛm deet kɛnɛ thääk kɛ ŋɛ̈th näcni ɣɔ̱ɔ̱k tin ca waŋ kiɛth puɔ̱ny ji̱ nyuɔɔni, cɛ kɛ jakä gɔw a cikɛ gɔw raariɛn. 14Kä bi riɛm Kritho kulɛ la̱t ni mi ni̱n di. Jɛn cɛ rɔ thöp kɛ Yiëë mi do̱raar ala muc mi thil mɛ̈ɛ̈ny kä Kuoth. Kä bi riɛmdɛ lo̱ckɔn jak kä gɔw kä lät tin jiäk kɛ ɣöö dënɛ cu lät ni Kuoth in tëk ikä. <br />
15Kɛ kui̱ ɛmɔ ci Kritho mat ruac mi pay tuɔɔk nööŋ, kɛ ɣöö dee nɛy tin ca cɔl nyin puthä mi do̱raar tin ci Kuoth kɛ lat jek. Bɛ mɛmɛ la̱t kɛ ɣöö ci lia̱a̱ Kritho tuɔɔk min luɛlkɛ kä dueer piny matdä ruac ëë nhiam. 16Mi tëëkɛ ruac mi ca mat kɛ kui̱ dääkä kuakni kɛ kɔr li̱eth ran, ba jɛ kɔŋ ŋa̱c ɛn ɣöö ci ram in lat ruac li̱w. 17Ɛn ruac ɛmɔ lätdɛ kä rɔa a ci raan li̱w, kä ruac ɛmɔ thilɛ jɛ luɔt mi ŋot raan teekä. 18Kä ɛnɔ, a cäŋɛ mat ruac ëë nhiam /kenɛ tekɛ lua̱ŋ a thil riɛm. 19Kɛ nhiam ci Muthɛ naath la̱t ŋuɔ̱t ce̱tkɛ min ca gɔ̱r rɛy buɔk ŋuɔ̱tni. Kä cuɛ riɛm rueethni kɛnɛ det ka̱n, cuɛ kɛ liɔm kɛ pi̱, cuɛ kɛ kith ni bok ŋuɔ̱tni kɛnɛ nɛy diaal, kithɛ kɛ kɛ lath mi dɛɛr kɛnɛ yiec. 20Cuɛ wee i̱,#9:20 Ɣöth 24:8. “Mɛmɛ ɛ riɛm matdä ruac ëë ci Kuoth ɛ dhil kɛ lät yɛ.” 21Kä inɔ bä, cuɛ kɛmɛ kɛnɛ kuak palä diaal ki̱eth riɛm. 22Ɛpuc, kɛ ŋuɔ̱t ca ŋɔaani diaal jakä puɔth kɛ riɛm, kä mi /ken riɛm lo̱o̱ny thil päl dueeri. <br />
Lia̱a̱ Yecu cɛ dueer woc <br />
23Kä kɛn tin la cäätni nyinä nhial bakɛ jakä puɔth a thil diw kɛ jɛn duɔ̱ɔ̱p ɛmɔ, kä kɛn nyin nhial pua̱nykiɛn bakɛ jakä puɔth kɛ muc ti gɔw ni kɛn. 24Kɛ ɣöö /ken Kritho coth rɛy kɛmɛ kä min ca la̱t kɛ tet ran, min la cäät luaak palä in thuɔ̱k. Jɛn cɛ wä nhial pa̱ny, kä cɛ jɔɔc ɛn ɣöö cuŋɛ nhiam Kuɔth kɛ kui̱dan. 25Kä /kenɛ wä nhial kɛ ɣöö bɛ rɔ wä nyɔk kɛ tho̱p, ce̱tkɛ min la wä bööth palä tin di̱t Gua̱a̱th mi Rɛl Rɔ kä kɛɛl kɛ ruɔ̱n kɛ riɛm mi /ci mɔ a duŋdɛ, 26kɛ ɣöö inɔ derɛ bɛ̈c bɛ̈ɛ̈c rut ni kä ti nyin ŋuan ni mëë cakɛ ɣɔw. Kä kɛ ta̱a̱dɛ cuɛ jɔɔc kä kɛɛl kärɔa kɛ guut ɣɔaa kɛ ɣöö bɛ duer woc kɛ tho̱pdɛ kɛ rɔ ala muc. 27Kä ce̱tkɛ min ca rialikä ɛn ɣöö bi naath li̱w kä kɛɛl, kɛ kɔrɛ bi cäŋ luɔ̱k cu ben inɔ, 28kä bi Kritho in ca thöp kä kɛɛl kɛ ɣöö bɛ dueer nɛɛni ti ŋuan woc, rɔ nyɔk kɛ ben, kɛ ɣöö bɛ nɛy tin liɛpkɛ jɛ ben kän, a /ci mɔ a ɣöö bɛ duer ben woc. <br />
<h3><a href="heb chapters.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth</a></h3>
<br />
</body>
</html>
