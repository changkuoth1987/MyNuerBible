<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
24 <br />
Bi Kuoth Nhial piny luk <br />
1Nɛnɛ bi Kuoth Nhial piny luk, <br />
bɛ jɛ jak kä day, <br />
bɛ wi̱c muɔ̱ɔ̱n däk <br />
kä bɛ ji̱kɛ däk kä dɔɔr. <br />
2Bɛ cua̱ duŋ nath diaal, <br />
bɛ cua̱ da̱k nath kä <br />
ɛ da̱k bo̱o̱thä palä, <br />
ba da̱k kuanyä wutdä <br />
kä ba da̱k kua̱rɛ, <br />
ba da̱k kuanyä ciëk <br />
kä ba da̱k kua̱rɛ, <br />
ba da̱k raam min kɔk duɔ̱ɔ̱r, <br />
kä ba da̱k raam min kɔk jɛ, <br />
ba da̱k raam min tho̱p ŋua̱l, <br />
kä ba da̱k raam min <br />
thöpkɛ ŋua̱l, <br />
ba da̱k raam min görkɛ duɔ̱ɔ̱r, <br />
kä ba da̱k raam min <br />
ka̱mkɛ duɔ̱ɔ̱r. <br />
3Bi wi̱c muɔ̱ɔ̱n da̱k ni kɛɛliw, <br />
bɛ te ni baaŋ ala day, <br />
ɛ Kuoth Nhial lat ruac ɛmɔ. <br />
4Wi̱c muɔ̱ɔ̱n pärɛ a cɛ rɔɔl, <br />
ɣɔw kɛɛliw cɛ thil lua̱ŋ <br />
a cɛ rɔɔl. <br />
pua̱a̱r kɛnɛ piny <br />
cikɛ thil buɔ̱m. <br />
5Wi̱c muɔ̱ɔ̱n ca jɛ ya̱r ɛ ji̱kɛ, <br />
kɛ ɣöö /kenkɛ ŋuɔ̱t <br />
Kuɔth luɔ̱th, <br />
cikɛ ciɛŋkɛ päl, <br />
cikɛ mat ruac in <br />
do̱raar to̱l. <br />
6Kɛ kui̱c ɛmɔ bi bit piny däk, <br />
kä bi ji̱kɛ cuuc kɛ rikiɛn, <br />
kɛ kui̱c ɛmɔ ci ji̱ wec muɔ̱ɔ̱n waaŋ, <br />
a ci duɔth ni ti tɔt. <br />
7Ci buɔ̱cni rɔɔl, <br />
ci kɔaŋ cu thil, <br />
ci nɛy diaal tin tɛth <br />
lo̱ckiɛn gaak. <br />
8Ci jɔw yikyikni min gɔaa <br />
cu thil, <br />
ci thuɔmni tin la <br />
pua̱tkɛ cu cuɔ̱ŋ, <br />
ɛn jɔw dömpiɛɛny in <br />
gɔaa cɛ thil. <br />
9/Ci kɛn kɔaŋ lɛ math kɛ tuar, <br />
a ci muɔ̱nɛ kɛ̈c kä ma̱a̱thkɛ. <br />
10Ɛn wec in ci da̱k tëë ni baaŋ, <br />
ca duël diaal ga̱k, <br />
a thilɛ ram mi dëë wä rɛc. <br />
11Wiee naath rɛy duɔ̱pni <br />
kɛ thil kɔŋä, <br />
ci tɛ̈th lɔaac cu thil, <br />
ɛn gɔɔy lɔaac wec muɔ̱ɔ̱n <br />
cɛ thil. <br />
12Ci duɔth ni da̱k ɛn wi̱c, <br />
thieknikɛ cikɛ te ni <br />
gööli. <br />
13Nɔmɔ ɛ jɛn bi tuɔɔkɔ, <br />
rɛy dööri diaal wi̱i̱ muɔ̱ɔ̱n, <br />
bɛ ce̱tnikɛ min la dɛy <br />
Ɔ-lip a puɔnkɛ, <br />
kiɛ min la dɛy buɔ̱cni <br />
a guɔ̱thkɛ. <br />
14Bikɛ dit tɛthä lɔaac kɛt <br />
kɛ jɔw mi di̱i̱t, <br />
bikɛ gɔɔy Kuɔth Nhial <br />
liak kui̱ konyä ca̱ŋ. <br />
15Kɛ kui̱c ɛmɔ yɛn ji̱ kuec känyä <br />
ca̱ŋ liakɛ Kuoth Nhial, <br />
kä yɛn nɛy tin cieŋ <br />
dhuulä yiëër, <br />
puanyɛ ciöt Kuoth Nhial <br />
ni Kuoth I-thɛ-rɛl. <br />
16Liɛŋä diit kui̱ni diaal <br />
rɛy ɣɔaa, <br />
puanykɛ Kuoth, a Gua̱n cuŋni. <br />
Duundɛ ɣöö cua̱ wee i̱, <br />
“Ɣän li̱ewä, ɣän li̱ewä! <br />
Kä riɛk akɛ ɣä! <br />
Ci ji̱ la̱a̱t jiäkni lät a jiäk, <br />
kɛ ciaaŋ jiääkädiɛn <br />
luɔmkɛ naath.” <br />
17Riɛk akɛ dhuur kɛnɛ pul <br />
liɛpkɛ ji̱ wec muɔ̱ɔ̱n! <br />
18Ram mi wä rɔ bar kɛ rik, <br />
bɛ wä pɛn rɛy puɔ̱ɔ̱l, <br />
kä ram mi wä ben raar <br />
rɛy puɔ̱ɔ̱l, <br />
ba jɛ käp ɛ dhuur. <br />
Pua̱a̱r nhial tekɛ ɣo̱o̱ŋä, <br />
kä bɛ keŋ piɛny lath. <br />
19Piny bɛ töl a bɛ duɔ̱p, <br />
piny bɛ rɔ lëp ɣööŋ, <br />
piny bɛ jɛ lath ni ko̱o̱r. <br />
20Piny bɛ ria̱th ce̱tkɛ yɔ̱ŋ kɔaŋ, <br />
bɛ jɛ lath ce̱tkɛ <br />
duel rɛy thuɔ̱ɔ̱l, <br />
dueerkɛ thiɛkɛ kä jɛ ɛlɔ̱ŋ, <br />
bɛ tɛɛth kä cɛ rɔ <br />
bi nyɔk kɛ jiëc. <br />
21Ɛn cäŋ ɛmɔ bi Kuoth Nhial <br />
buɔ̱m buɔ̱ɔ̱m nhial duäc <br />
rɛy puɔ̱ɔ̱rä, <br />
kä bɛ kua̱r piɛny duäc piny. <br />
22Kä bakɛ ruɔl guäth kɛl <br />
ce̱tnikɛ ti ca yiɛn <br />
rɛy puɔ̱ɔ̱l, <br />
bakɛ yiɛn luak yieenä, <br />
kä bakɛ duäc kɛ kɔr <br />
ni̱ni ti ŋuan. <br />
23Bi pay cuɔl ɛ la muth, <br />
kä bi cäŋ buaydɛ thil, <br />
kɛ ɣöö bi Kuoth Nhial <br />
in la Ruey Ɣɔaa ruëc, <br />
bɛ ruëc Pääm Dha-yɔn <br />
kɛnɛ Jɛ-ru-tha-lɛm, <br />
kä bi bööth buɔ̱mdɛ nɛn. <br />
<h3><a href="isa chapters.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth </a></h3>
<br />
</body>
</html>
