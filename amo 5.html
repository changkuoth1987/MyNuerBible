<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
<p>5 <br />
  Cɔl pälä dueeri <br />
  1Liɛŋɛ yɔal ɛmɛ, lö thok duëël I-thɛ-rɛl, ɛn lul ɛ paarä mi kɛ kui̱dun. <br />
  2“Ci jut dhuɔɔri ni I-thɛ-rɛl <br />
  tɛɛth a ca ga̱y muundɛ, <br />
  kä thilɛ ram mi luäk jɛ kɛ ɣöö <br />
  bɛ rɔ jiɛc.” <br />
  3Ci Kuäär ni Kuoth ɛ lar i̱, <br />
  “Rɛk in bi I-thɛ-rɛl luäk <br />
  kɛ lathkeeri ti bathdɔɔr kɛl, <br />
  bi kaac ni kuɔ̱r kɛl thi̱n, <br />
  kä bi min loor jɛ kɛ kuɔ̱r kɛl <br />
  kaac ni wäl kä jɛ.” <br />
  4Kɛ kui̱ ɛmɔ ci Kuoth Nhial thok <br />
  duëël I-thɛ-rɛl jiök i̱, <br />
  “Go̱rɛ ɣä, kä bia cu tëk. <br />
  5Kä /cuɔrɛ go̱r kä Beth-ɛl, <br />
  kiɛ bia coth Gil-gal, <br />
  kä /cuɔrɛ räth Ber-cɛ-ba, <br />
  kɛ ɣöö Gil-gal ɛpuc bɛ dhil <br />
  wä ciɛŋ ala pɛ̈c, <br />
  kä Beth-ɛl bɛ ria̱a̱r.” <br />
  6Go̱rɛ Kuoth Nhial, kä bia cu tëk, <br />
  Kiɛ bɛ ben raar ce̱tkɛ mac dhɔɔr <br />
  Jo-thɛp kä pɛtɛ jɛ kä thilɛ <br />
  mi bi jɛ yiëny <br />
  bɛ Beth-ɛl pɛt. <br />
  7Kä yɛn nɛy ti jakɛ thuɔ̱k <br />
  kä /cia thuɔ̱k, <br />
  kä nhiatdɛ cuɔ̱ɔ̱ŋ piny. <br />
  8Ɛn ram in tääth Ciɛr pi̱thä <br />
  kɛ Li̱ppayciëŋ, <br />
  kä jak muth ni buay, <br />
  kä jak cäŋdäär ni wäär, <br />
  min rol pi̱ yieer, kä wuɔcɛ <br />
  kɛ wi̱i̱ muɔ̱ɔ̱n, <br />
  ɛ jɛn min cɔal ciötdɛ i̱ <br />
  Kuoth Nhial. <br />
  9Ɛ jɛn min däk ram mi bum bum, <br />
  kä däk tiëc ti̱n buɔ̱m buɔ̱ɔ̱m. <br />
  10Yɛn nyiɛrɛ ni ram in la laar <br />
  cuɔ̱ɔ̱ŋ guäth luɔ̱k, <br />
  kä di̱t cäänydun kɛ ram in <br />
  nyoth ni pëk thukä. <br />
  11Yɛn cia nɛy ti can yak, <br />
  kä cia bɛ̈lkiɛn ma̱a̱c. <br />
  Kä inɔ, cäŋɛ ni mi cia rɔ ta̱th <br />
  duel päämni, <br />
  duundɛ ɣöö /cia bi cieŋ thi̱n. <br />
  Kä cia ka̱a̱kni wal kɛ kui̱ kɔaŋ <br />
  ti gɔw pith, <br />
  duundɛ ɣöö /cia kɔaŋdiɛn <br />
  bi math. <br />
  12Kɛ ɣöö ŋa̱cä pëk nyuɔɔnikun kɛnɛ <br />
  jiääk dueeri ti̱n cia la̱t, <br />
  yɛn nɛy ti muɔcɛ ji̱ cuŋni <br />
  kɛ ti bɛ̈c bɛ̈ɛ̈c, <br />
  kä ka̱nɛ kök kä naath, <br />
  kä penɛ can cuŋkiɛn rɛy luɔ̱k. <br />
  13Kɛ kui̱ ɛmɔ, bi ram mi pɛl <br />
  cu biɛt ɛn cäŋ ɛmɔ, <br />
  kɛ ɣöö ɛ cäŋ jiäkni. <br />
  14Go̱rɛ ni mi gɔaa, <br />
  a /ci mɔ mi jiääk, <br />
  kɛ ɣöö dërɛ cu tëk, <br />
  kä inɔ bi Kuoth Nhial in <br />
  la Ruey Ɣɔaa, <br />
  yɛ ka̱m tiit, ce̱tkɛ min cia <br />
  lar kɛ thokdun. <br />
  15Lökɛ min la duer, kä nhɔakɛ <br />
  min gɔaa, <br />
  kä yiathɛ luk mi cuŋ cuŋ <br />
  piny guäth luɔ̱k. <br />
  Kä dɔ̱ɔ̱ŋ bi Kuoth Nhial in la <br />
  Ruey Ɣɔaa kɔ̱a̱c lɔacdɛ nyuɔ̱th <br />
  kɛn ti̱n ci duɔth <br />
  kä nɛɛkɛ diaal. <br />
  16Kɛ kui̱ ɛmɔ, nɛmɛ ɛ min lar <br />
  Kuoth Nhial in la Ruey Ɣɔaa <br />
  ɛ i̱, <br />
  “Bɛ tekɛ lul duɔ̱pni diaal, <br />
  ba nɛy ti̱n te rɛy ka̱a̱kni cɔl, <br />
  kä ba nɛy ti̱n la pär kok <br />
  kɛ ɣöö bikɛ ben wiee. <br />
  17Kä bi jiɛ̈th lɔaac te rɛy ka̱a̱kni <br />
  wal kɛ kui̱ kɔaŋ diaal, <br />
  kɛ ɣöö bä rët kɛ rɛydun,” <br />
  ruac ni Kuoth Nhial. <br />
  Cäŋ Kuɔth Nhial <br />
  18Riɛk akɛ yɛn nɛy ti̱n görkɛ <br />
  ni cäŋ luɔ̱k Kuɔth Nhial. <br />
  Kä bi gɔɔydɛ ku la ŋu kɛ yɛ? <br />
  Jɛn ɛ muth kä /ciɛ buay. <br />
  19Bi ta̱a̱dɛ ce̱tkɛ ram mi bar <br />
  rɔ kɛ lony, <br />
  kä bɛ rɔ lɛ wä pi̱em kuac, <br />
  kiɛ ce̱tdɛ kɛ ram mi ci wä cieŋ <br />
  kä ca cu kac ɛ thɔ̱l min <br />
  cɛ tetdɛ la̱th puɔ̱ny duëël. <br />
  20A /ci cäŋ Kuɔth Nhial bia̱ muth <br />
  mi thil buay, <br />
  a ba cäŋ muɔ̱th mi thilɛ <br />
  mi dee jaaŋ thi̱n? <br />
  21Ɣän lökä mi̱th matädun <br />
  kä caanyä kɛ, <br />
  kä thilɛ mi nhɔakä kä palun. <br />
  22A cäŋ bia ɣä nöŋ muckun <br />
  ti̱n waŋkɛ kɛnɛ muc bɛɛl, <br />
  cä kɛ bi nhɔk, <br />
  kä /cä muckun kɛ kui̱ malädan <br />
  kä le̱y ti̱n cuay bi liɛc. <br />
  23Cuarɛ wi̱cdä bäk kɛ diitkun, <br />
  /cä li̱eŋ thuɔmnikun go̱r. <br />
  24Ɛni ɣöö a thuɔk te wi̱i̱ muɔn <br />
  ni ciaŋ ce̱tkɛ pi̱ ti lony, <br />
  kä a lät cuŋni te thi̱n <br />
  ce̱tkɛ yier mi kui̱c do̱n. <br />
25“Tëë kɛ ɣɔ̱k ti cia na̱k ɣä, kiɛ loori ti cia thöp ɣä, kɛn runi tëë jiɛn ŋuaan tëë bööthä yɛ thi̱n däär dɔaar, lö thok duëël I-thɛ-rɛl. 26Kä bia kap ni riak kuthnikun ti̱n guäy ti̱n cia ta̱th rɔ, 27kä bä yɛ cuac ni kui̱c Da-math-kɛth ala pɛ̈ɛ̈c.” Nɔmɔ ɛ mi ci Kuoth Nhial min cɔal ciötdɛ i̱ Ruey Ɣɔaa. </p>
<h3><a href="amo chapters.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth</a></h3>
<p><br />
  <br />
</p>
</body>
</html>
