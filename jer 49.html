<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
49 <br />
Luk kɛ kui̱ Am-on <br />
1Kɛ kui̱ ji̱ Am-on cu Kuoth Nhial mɛmɛ lar wëë i̱, <br />
“Ɛn I-thɛ-rɛl ku thil gaat? <br />
Ɛ kuɛ thil kuay? <br />
Kä ɛŋu mɔ cu kuoth Mo-lɛk <br />
wec Gad ka̱n ɔ, <br />
a bi ji̱ kuɔth Mo-lɛk wi̱i̱kɛ <br />
ciɛŋ ɔ? <br />
2Kä nɛ̈nɛ jɛ, ni̱n a bëëni, <br />
min ba wiee köör jakä liɛŋkɛ, <br />
kɛ kui̱ Rɛ̈-baa, wec ji̱ Am-on. <br />
Bɛ la gua̱a̱th mi ca päl baaŋ <br />
kä ba ti̱ec kɛ diaal waŋ <br />
kɛ mac. <br />
Kä bi I-thɛ-rɛl muɔ̱n kɛ ka̱n <br />
kä nɛy tëë ka̱n kɛ kɛ,” <br />
ruac ni Kuoth Nhial. <br />
3“Ku wiee lö Ɛc-bon, <br />
kɛ ɣöö bi Aay duɔth ni baaŋ! <br />
Wiee ɛ lö nyiee Rɛ̈-baa! <br />
Muɔcɛ pua̱nykun bieyni cuali, <br />
pa̱rɛ, riɛŋɛ jɔk kä riɛŋɛ <br />
nhiam amäni gëëk <br />
bä wiaa thi̱n. <br />
Kɛ ɣöö bi kuothdun ni Mil-kom wä <br />
ni pecä, <br />
kɛɛl kɛ bööth palädɛ kɛnɛ <br />
ruëëckɛ. <br />
4Kä ɛŋu liakɛ rɔ̱ kɛ buɔ̱mdun ɔ, <br />
lö nyier ti thil ŋa̱th, <br />
kä ŋa̱thɛ ni ria̱ŋdun ɛ laar yɛn ɛ i̱, <br />
‘Ɛŋa mi bi kɔ mak?’ <br />
5Nɛ̈nɛ jɛ, ɣän bä yɛ moc riɛk, <br />
kɛ nɛy diaal ti <br />
te gëëknikun ti. <br />
Kä ba yɛ juɔc raar, a bi ram ɔ wä <br />
ni kä rɔa, <br />
kä thilɛ ram mi bi yɛ lɛ ma̱a̱t. <br />
6“Duundɛ ɣöö kɛ kɔrɛ bä ji̱ Am-on nyɔk kɛ loc ni guäthdiɛn, ruac ni ɣän Kuoth Nhial.” <br />
Luk kɛ kui̱ Ɛ-dɔm <br />
7Kä cua mɛmɛ lar kɛ kui̱ Ɛ-dɔm ɛ Kuoth Nhial in la Ruey Ɣɔaa wëë i̱, <br />
“A ci pɛl ku thil kä Te-man? <br />
Ɛ ci luek ku thil kä ram <br />
min ŋäc ŋɔak? <br />
Ɛ ci pɛliɛn ku thuk kä kɛ? <br />
8Barɛ rɔ̱ jɔk, kä wiaa <br />
ciëŋɛ kɔ̱a̱kni, <br />
lö ji̱ Dɛ-dan! <br />
Kɛ ɣöö bä bɛ̈c bɛ̈ɛ̈c E-thɔ nööŋ jɛ, <br />
kɛ gua̱a̱th in bä tɔ̱ɔ̱ŋ ni jɛ. <br />
9Mi ci puɔ̱ɔ̱n dɛɛni wal ben kä yɛ, <br />
cɛ tha̱a̱ŋkiɛn bi pa̱l thi̱n? <br />
Mɔ ci kuëël ben kɛ wäärɔ, <br />
ci kɛn la naŋ ni min ro̱ŋ kɛ kɛ? <br />
10Duundɛ ɣöö cä gääkni E-thɔ <br />
diaal töl, <br />
bä gua̱th tɛ̱̈ɛ̱̈nikɛ diaal <br />
lëp ɣööŋ, <br />
/cɛ rɔ bi lɛ luäŋ kɛ <br />
mi teeyɛ rɔ. <br />
Kä ca gaatkɛ kɛnɛ dämani kɛ ji̱ <br />
thieekädɛ näk, <br />
kä cɛ cu riaw. <br />
11Päl kɛn gaat tɔ̱ thil gua̱ni tɔ̱, <br />
ɣän bä kɛ jakä tëk. <br />
Kä a män jɔɔkniku, ku ɣä lɛ ŋäth.” <br />
12Kɛ ɣöö ci Kuoth Nhial wee i̱, “Mi ci nɛy tin /ca dee duäc riɛk jek, deri lɛ wä a /ka̱n duäc? /Ci dee met wä ɛ /ka̱n duäc, ba ji̱ yi̱k duäc. 13Kä cu Kuoth Nhial ruac ɛn ɣöö cɛ rɔ yac nikɛ ciötdɛ kɛ ɣöö bɛ Bɔ-dhɛ-ra jak kä mi jiääk, kä ba cäät kä mi ca lam. Kä bi wi̱i̱kɛ diaal te ni baaŋ a ci da̱k.” <br />
14Ɣän cä ruac liŋ kä Kuoth Nhial, <br />
ca naath jäk kä rɛy dööri <br />
ti wee i̱, <br />
“Duɔl ɛ rɔ̱ guäth kɛɛl kä wiaa <br />
nyiëënyɛ kɛ jɛ, <br />
kɛ ko̱r mi di̱i̱t! <br />
15Kɛ ɣöö, ɣän bä yɛ jakä kuiy <br />
rɛy dööri, <br />
kä ba yɛ lo̱k rɛy nɛɛni diaal. <br />
16Kä nyuɔɔn tin ci ji̱n kɛ la̱t <br />
kɛnɛ liakdu kɛ rɔ cɛ ji̱ mɛ̈t, <br />
lö ji̱n ram tin cieŋ ni wi̱i̱ pa̱a̱m, <br />
min cieŋ ni biikä wi̱c pa̱a̱m. <br />
Ɛ cäŋ lätdi duëlku ni nhial <br />
ce̱tkɛ cuɔɔr, <br />
bä ji̱ luɔɔc ni piny ɛn wi̱ni,” <br />
ruac ni Kuoth Nhial <br />
17“Bi Ɛ-dɔm jiääk ɛlɔ̱ŋ, kä ram mi wä rët kɛ jɛ, bɛ dual ɛlɔ̱ŋ, kä bɛ ga̱a̱c kɛ kui̱ däkädɛ. 18Ce̱tkɛ mëë ca Thɔ-dɔm kɛnɛ Go-mo-ra kɛ wi̱i̱ ji̱ thieekädiɛn diaal däk. Thilɛ ram mi bi cieŋ ɛn wani, kä thilɛ ram mi bi jɛ nyɔk kɛ rët. 19Nɛnɛ, ɣän bäkɛ jak kä bar kɛ rɔ̱ kä Ɛ-dɔm kɛ Pɛ̈th ce̱tnikɛ lony mi ri̱i̱ŋ raar rɛy ruɔ̱ɔ̱p Jɔr-dɛn, mi ban tɔ̱ɔ̱r la̱k deet, ɣän bäkɛ jakä bar kɛ rɔ̱ ni kä kɛɛl kä jɛ. Kä bä ram mi bi jɛ ruac kuany ce̱tnikɛ min göörä. Kɛ ɣöö ɛŋa mi ce̱tkɛ ɣä? Kä ɛŋa ɛnɔ bi ɣä cɔl? Kä ɛ yieen deet in mith bi cuɔ̱ŋ nhiamdä mɔ? 20Kɛ kui̱c ɛmɔ liɛŋɛ min ci Kuoth Nhial ɛ lar kɛ kui̱ Ɛ-dɔm kɛnɛ tin bɛ̈c bɛ̈ɛ̈c tin cɛ rialikä kɛ kui̱ muɔ̱ɔ̱n ji̱ Te-man mëë caarɛ ɣöö ɛ puc cäŋɛ ni gaatkiɛn tin tɔ̱a̱tni, ba kɛ naŋ ala pɛ̈ɛ̈c. Ɛ puc, ba gaatkiɛn moc dual mi di̱i̱t kä bakɛ naŋ pɛɛcä. 21Kä kɛ lieŋ pɛɛnädiɛn bɛ piny lath. Kä ba jɔw wi̱i̱kädiɛn liŋ ni Bar in Tith (Bar Gutdä). 22Kä nɛ̈nɛ jɛ, bi gua̱n tɛ̈r ri̱i̱ŋ kɛ pɛ̈th ce̱tnikɛ cuɔɔr mi ɣäär gɔ̱kɛ wi̱i̱ Bɔ-dhɛ-ra, ɛn cäŋ ɛmɔ bi lo̱c ji̱ Ɛ-dɔm cu baath ce̱tkɛ lɔc ciëk mi tekɛ mäc.” <br />
Luk kɛ kui̱ Da-math-kɛth <br />
23Kɛ kui̱ Da-math-kɛth cuɛ wee i̱, <br />
“Ä-math kɛnɛ Ar-pad diɛɛr kɛn, <br />
kɛ ɣöö ca ti jiäk liŋ. <br />
Cikɛ li̱w kɛ dual ɛ lathɛ kɛ <br />
ce̱tnikɛ muaŋ bar, <br />
min /ci la bit. <br />
24Ci Da-math-kɛth kua̱ baŋ, <br />
ri̱tdɛ ni rɔ kä baarɛ rɔ <br />
kä ci rik ɛ go̱l. <br />
Ci tim kɛnɛ jiääk lɔaac rɔ̱ <br />
ka̱p ni jɛ, <br />
ce̱tnikɛ ciek mi go̱o̱r dap. <br />
25Ɛŋu ba̱nykɛ wec mi tekɛ kɛ̈k <br />
mi di̱i̱t piny ɔ, <br />
ɛn wec ɛ nhɔakä mi! <br />
26Kɛ thuɔ̱k bi ŋuɛ̈tni kɛ li̱w <br />
ni rɛy duɔ̱pnikɛ. <br />
Kä ba rɛmdɛ kɛɛliw näk <br />
ɛn cäŋ ɛmɔ. <br />
27Kä ɣän bä mac dɔap pääny <br />
Da-math-kɛth, <br />
kä bä gua̱a̱th Bɛn-a-dad <br />
in bum bum waŋ,” <br />
ruac ni ɣän Kuoth Nhial in la Ruey Ɣɔaa. <br />
Luk kɛ kui̱ Ke-dhar kɛnɛ Ɣa-dhor <br />
28Kɛ kui̱ Ke-dhar kɛnɛ kua̱r Ɣa-dhor tëë ci kuäär Bɛ̈-bi-lɔn ni Nɛ-bu-kad-nɛ-dhar kɛ däk, <br />
cu Kuoth Nhial wee i̱, <br />
“Jiacɛ rɔ̱ makɛ Ke-dhar! <br />
Kä na̱kɛ ji̱ kuec känyä ca̱ŋ! <br />
29Kä ba kɛmɛnikiɛn kɛnɛ <br />
detkiɛn naŋ, <br />
kä ba geelikiɛn kɛnɛ <br />
kuakiɛn diaal naŋ. <br />
Kä ba thɔ̱a̱rɔa̱a̱likiɛn naŋ kä kɛ, <br />
kä bi naath wiee kɛ kui̱diɛn <br />
wäkɛ i̱, ‘Da̱k a pëkni diaal!’ <br />
30Barɛ rɔ̱, wiaa yi̱ecɛ ni na̱nä <br />
wiaa ciëŋɛ rɛy kɔ̱a̱kni, <br />
lö ji̱ Ɣa-dhor! <br />
Kɛ ɣöö ci kuäär Bɛ̈-bi-lɔn ni <br />
Nɛ-bu-kad-nɛ-dhar <br />
ca̱p la̱t kɛ kui̱dun <br />
kä cɛ ruac rialikä kɛ kui̱dun,” <br />
ruac ni ɣän Kuoth Nhial. <br />
31“Jiɛ̈cɛ rɔ̱ kä wiaa nyiëënyɛ <br />
kɛ döör tɔ̱ tekɛ mal tɔ̱, <br />
tin cieŋ nikɛ mal. <br />
Nɛy tin thilɛ ciëŋkiɛn thiekni <br />
kɛnɛ do̱o̱pni, <br />
tin cieŋ ni kärɔ̱. <br />
32Kä ba thɔ̱a̱rɔa̱a̱likiɛn pɛc, <br />
kä ba ɣɔ̱ɔ̱kiɛn pɛc. <br />
Kä bä nɛy tin ŋot giɛrkɛ ni mi̱em <br />
wuɔ̱thnikiɛn, <br />
kiɛth ni rɛy jiɔam, <br />
kä bä kɛ nöŋ rik pekni diaal. <br />
33Kä ba Ɣa-dhor päl ni baaŋ <br />
a bi cieŋ ni guɔɔr thi̱n, <br />
kä ba jɛ päl amäni cäŋ kɛl. <br />
Thilɛ ram mi bi cieŋ thi̱n <br />
kä thilɛ ram mi bi rët kɛ jɛ,” <br />
ruac ni ɣän Kuoth Nhial. <br />
Luk kɛ kui̱ Ee-lam <br />
34Kä cu mɛmɛ a ruac Kuoth Nhial ëë ci ben kä gök ni Yir-mɛ-yaa kɛ kui̱ Ee-lam, kɛ tuk ruecä kua̱r Juda ni Dhid-ki-yaa. <br />
35Kä cu Kuoth Nhial in la Ruey Ɣɔaa mɛmɛ lar wëë i̱, “Nɛ̈nɛ jɛ, ɣän bä bäär ji̱ Ee-lam to̱l, gua̱a̱th in te buɔ̱mdiɛn kɛɛliw thi̱n. 36Kä ɣän bä jiɔam da̱ŋ ŋuaan nööŋ pëkni nhial da̱ŋ ŋuaan. Kä bä kɛ riaw rɛy jiɔamni diaal, kä bɛ thil do̱r mi bi kään a thil raan kä nɛy tin ca juɔc raar kä Ee-lam. 37Ɣän bä Ee-lam moc kɛ dual nhiam ji̱ tɛ̈rɛ kɛnɛ nhiam nɛɛni tin görkɛ tëkdiɛn. Bä kɛ nöŋ mi jiääk, kɛ kui̱ gaakdä min di̱i̱t kɛ kɛ. Ɣän bäkɛ guɔ̱ɔ̱r kɛ ko̱r gua̱thni diaal tɔ̱ bikɛ wä thi̱n tɔ̱ amäni ɣöö cäkɛ thuk ni kɛn diaal. 38Kä ɣän bä kɔm kuäärädä la̱th kä Ee-lam. Kä bä kua̱rkiɛn kɛnɛ ruëëckiɛn dup. <br />
39“Duundɛ ɣöö kɛ ni̱n tin jɔak ɣän bä Ee-lam nyɔk kɛ loc guäthdɛ,” ruac ni ɣän Kuoth Nhial. <br />
<h3><a href="jer chapters.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth </a></h3>
<br />
</body>
</html>
