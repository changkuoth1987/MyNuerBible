<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
3 <br />
Ruth kɛnɛ Bo-ɛ̈dh därdöör kɔ̱a̱m <br />
1Kɛ cäŋ kɛl cu Na-omi Ruth jiök i̱, “Ɛn duɔ̱ɔ̱r lö nyaadä, ɣän /cä ji̱ dee go̱r cieŋ mi deri wä ciɛŋ thi̱n kɛ mal. 2Guic ɛ, ɛn Bo-ɛ̈dh ɛmɛ ci lät kɛɛl kɛ guaar mään cieeŋdɛ mi, /ci ɛ jɛn raan maaräda in? Liŋ ɛ, jɛn ɛn thiaaŋni ɛmɛ bɛ bɛl lɔk därdöör kɔ̱a̱m. 3Ɛ jɛn, ku rɔ puɔk täämɛ kä yi̱r rɔɔdu, kä moc rɔ bieyni ti̱n gɔw pa̱ny, kä wër guäth kɔ̱a̱m. /Cu jak kä bɛ ta̱a̱du guäth kɔa̱m ŋa̱c amäni mi wee wä thuɔ̱k kɛ mieth kɛnɛ ma̱th. 4Mi wëë wä tɔ̱ɔ̱c, tit gua̱a̱th tɔ̱ɔ̱cädɛ agɔaa, kä wër guɛny bi̱i̱ in cɛ kuɔ̱m, kä ku cu tɔ̱ɔ̱c ciöknikɛ, bɛ ji̱ nyuɔ̱th ca̱r kä min bi la̱t.” 5Kä cu Ruth jɛ loc i̱, “Cä kɛ liŋ kɛn diaal.” <br />
6Mëë thiaŋ, cuɛ wä guäth kɔ̱a̱m a cuɛ ti̱n diaal tëë ca guɔ̱k jɛ ɛ manthudɛ la̱t. 7Cu Bo-ɛ̈dh mi̱th kä cuɛ ria̱ŋ a cu lɔcdɛ gɔaa, kä cuɛ wä tɔ̱ɔ̱c ni jɔk bunä bɛɛl. Kɛ gua̱a̱th mi tɔt cu Ruth rɔ kueel ni määth, cuɛ rɔɔdɛ ben kuɔ̱m piny kɛ jɛ kɛɛl. 8Kɛ wäärdäär cu Bo-ɛ̈dh päär ni̱n, cuɛ rɔ jiɛc kä cuɛ ciek je̱k tɔ̱ɔ̱cä ciöknikɛ. 9Cuɛ jɛ thi̱ec i̱, “Kä ɛ ji̱n ŋa?” Kä cuɛ jɛ loc i̱, “Ɛ ɣän Ruth, kuäärä. /Ce̱t mal lɛ kuɛn bä? Kɛ ɣöö ɛ ji̱n raan maaräda min thia̱k ni jɛn kɛ kɔ. Kä ɛ ji̱n ram in tekɛ ca̱r kɛ kui̱da.” 10Kä cuɛ jɛ jiök i̱, “A ji̱ puɔthkɛ ɛ Kuoth Nhial, nyaadä. Ciaŋ gɔɔyädu ɛ jɔak ɛmɛ gui̱th ni jɛn kä min jio̱l, kɛ ɣöö /ken lɔcdu bɛc ni ŋuɛ̈tni, cäŋ deekɛ a can kiɛ ria̱ŋ ria̱a̱ŋ. 11/Cu dual täämɛ pa̱ny, nyaadä, ba ji̱ lät kä ti̱n diaal ti̱n ci thi̱ec kɛ ɣöö ŋäc ji̱ wec diaal ɛ ɛn ɣöö ɛ ji̱n ciëk mi thuɔ̱k. 12Kä täämɛ, nikɛ ɛ waŋ, ɛ thuɔ̱k ɛn ɣöö ɛ jɛn ɣän ram kɛl mi thia̱k ni maarɛ kɛ yɛ. Kä min te thi̱n, jɛn akɛ wut mi thia̱k ni maarɛ kɛ ji̱. 13Ni̱ni ɛn wääri, kä iruun waaŋ mi wëë pëk maarädɛ wä la̱t, bɛ cua jɛn. Kä mi /cɛ jɛ bi la̱t, ce̱tnikɛ Kuoth Nhial, bä gua̱a̱th maarä min thia̱k käth ikä. Tɔ̱ɔ̱cni amäni ruun.” <br />
14Ɛn wäär ëë, cuɛ tɔ̱ɔ̱c ciöknikɛ a amäni bak ɣɔaa, kä cuɛ keer ni mi̱rä kɛ ɣöö /ci Bo-ɛ̈dh ɛ go̱r ɛn ɣöö dee raan ɛ ŋa̱c i̱ ci ciëk ɛmɔ ben guäth kɔa̱m. 15Kä cu Bo-ɛ̈dh ɛ ku jiök i̱, “Ŋun kuɛr bieydu ɛmɔ kä ɣär ɛ.” Kä cuɛ jɛ thëm themni#3:15 themni Kɛ themni liŋli̱thni, nɛmɛ ɛ ki̱luni ti jiɛn rɛw. lääpä da̱ŋ bäkɛl, kä cuɛ kɛ kap wi̱i̱ Ruth. Kä cu Ruth wä rɛɛk. 16Kä mëë cɛ cop kä manthudɛ, cu manthudɛ jɛ thi̱ec i̱, “Cɛ te̱e̱ di kɛ ji̱, nyaadä?” Kä cuɛ jɛ la̱t ti̱n diaal ti̱n ca lät kä jɛ ɛ Bo-ɛ̈dh, 17wee i̱, “Kɛn themni lääpä da̱ŋ bäkɛl ti̱ti̱ kämɛ kɛ ɣä ɛ jɛn. Ɛ jɛn i̱ /cä dee luny kä ji̱ a thil tetdä duɔ̱ɔ̱r.” 18Cuɛ jɛ loc i̱, “Ɛ jɛn, ku lie̱p, nyaadä, amäni cäŋ in wi̱i̱ duɔ̱ɔ̱r thuɔ̱kdɛ je̱k. Ɛn wut /cɛ bi nyuur, kä bɛ nɔmɔ rial ikä ni ɛn walɛ.” <br />
<h3><a href="rut chapters.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth</a></h3>
<br />
</body>
</html>
