<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
16 <br />
Thiec ji̱ Pa-ri-thii kɛ nyuuth kä Yecu <br />
(Mak 8:11-13, Luk 12:54-56) <br />
1Kä cu ji̱ Pa-ri-thii kɛnɛ ji̱ Thɛ̈d-du-thii ben, kä kɛ ɣöö görkɛ ɣɔ̱n Yecu, cukɛ jɛ thiec kɛ nyuuth mi gääy naath nhial. 2Cuɛ kɛ loc i̱, “Mi ɛ thiaŋ, la yɛn ɛ wee bi ɣɔw a duäŋ duäŋ kɛ ɣöö tith pua̱a̱r. 3Kä mi ɛ runwaŋ, la yɛn ɛ wee i̱, ‘Bɛ tekɛ thul ɛn wa̱lɛ kɛ ɣöö pua̱a̱r tithɛ kä wunɛ.’ Ŋa̱cɛ luɔt tääkä nhial, kä /cia luɔt kä tin tuɔɔk rɛy ɣɔaa ŋäc. 4Ri̱c mi jiääk mi dho̱o̱m go̱o̱rɛ ni nyuuth mi gääy naath, thilɛ nyuuth mi ba ka̱m jɛ ɛ ni nyuuth Jona kärɔa.” Kä inɔ, cuɛ kɛ ba̱ny piny, cuɛ jiɛɛn. <br />
Thuɔp ji̱ Pa-ri-thii kɛ ji̱ Thɛ̈d-du-thii <br />
(Mak 8:14-21) <br />
5Mëë ci ji̱ kɔaarɛ cop kui̱ci, cu wuɔ̱thkiɛn ruëëc kɛ na̱ŋ mi̱thni. 6Cu Yecu kɛ jiök i̱, “Guecɛ agɔaa kä niɛkɛ rɔ̱ kɛ thuɔp ji̱ Pa-ri-thii kɛnɛ Thɛ̈d-du-thii.” 7Kä cukɛ ruac kärɔ̱, wäkɛ i̱, “Ɛ ɣöö thilɛ kɔn juray mi canɛ nööŋ.” 8Kä mëë ci Yecu mɛmɛ ŋa̱c, cuɛ wee i̱, “Yɛn nɛy ti kuiy ŋa̱thdun, ɛŋu ruacɛ kɛ rɔ̱ mɔ ɛn ɣöö thilɛ yɛ mi̱th ɔ? 9Ŋotdɛ /kenɛ ni cop lɔɔcdun? Kä /cia jɛ tim, ɛn ɣöö kɛ jurayni da̱ŋ dhieec cuakɛ cam ɛ nɛy ti bathdɔɔri da̱ŋ dhieec, kä kɛ diënyni da̱ŋ di kɛn tëë cia ruɔ̱ɔ̱l? 10Kiɛ /ka̱nɛ jɛ tim, ɛn ɣöö kɛ jurayni da̱ŋ bärɔw kɛn tëë camkɛ ɛ nɛy ti bathdɔɔri da̱ŋ ŋuan, kä kɛ diënyni da̱ŋ di kɛn tëë cia ruɔ̱ɔ̱l? 11Kä ku yɛn ɛ lɛ kui̱c i̱di ɛn ɣöö /cä ruac kɛ kui̱ jurayä? Niɛkɛ rɔ̱ kɛ thuɔp ji̱ Pa-ri-thii kɛnɛ Thɛ̈d-du-thii!” 12Kä inɔ, cukɛ jɛ ŋa̱c ɛn ɣöö /cɛ ruac kɛ kɛ i̱ niɛkɛ rɔ̱ kɛ thuɔp jurayni, kä ruacɛ kɛ kɛ, kɛ ciaaŋ ŋi̱i̱cä ji̱ Pa-ri-thii kɛnɛ Thɛ̈d-du-thii. <br />
Min laar Pi-tɔr ɛ kɛ kui̱ Yecu <br />
(Mak 8:27-30, Luk 9:18-21) <br />
13Täämɛ mëë ci Yecu ben rɛy rööl Thɛ-tha-ria kä Pi-li-pi, cuɛ ji̱ kɔaarɛ thiec i̱, “Ɛŋa mi lat naath ɛ i̱ ɛ Gat Ran?” 14Kä cukɛ wee i̱, “Laar tha̱a̱ŋ nath ɛ i̱ ɛ Jɔ̱ɔ̱n in la lääk, kä ɛ tha̱a̱ŋkiɛn i̱ ɛ E-li-yaa, kä ɛ tha̱a̱ŋkiɛn i̱ ɛ Yir-mɛ-yaa, kiɛ ram kɛl kä göök.” 15Kä cuɛ kɛ jiök i̱, “Kä laar yɛn ɛ i̱ ɛ ɣän ŋa?” 16Cu Thay-mɔn Pi-tɔr ɛ loc i̱, “Ɛ ji̱n Mɛ-thia, Gat Kuɔth in tëk.” 17Kä cu Yecu jɛ jiök i̱, “Puɔ̱th akɛ ji̱, Thay-mɔn, gat Jona! Kɛ ɣöö /ciɛ ram mi tekɛ ri̱ŋ kɛnɛ riɛm nyuthɛ ji̱ mɔ, ɛ jɛn Gua̱a̱r in te nhial. 18Kä ɣän larä jɛ ji̱, ɛ ji̱n Pi-tɔr, kä wi̱i̱ pa̱a̱m#16:18 Kɛ thok ji̱ Gɛ-rith ciöt ni Pi-tɔr lotdɛ ni ɣöö päm. ɛmɛ ɣän bä luaakdä la̱t thi̱n, kä /ci buɔ̱m li̱eth ɛ bi luäŋ kɛ tiëm. 19Bä ji̱ ka̱m leepni ciëŋ kuäärä nhial, kä mi wiaa yiɛn wi̱i̱ muɔ̱ɔ̱n ba jɛ yiɛn cieŋ nhial. Kä mi wiaa lony wi̱i̱ muɔ̱ɔ̱n, ba jɛ lony cieŋ nhial.” 20Kä cuɛ ji̱ kɔaarɛ gok a bum ɛn ɣöö thilɛ ram mi bi kɛn ɛ la̱r ɛ ɛn ɣöö ɛ jɛn Mɛ-thia. <br />
Lär Yecu kɛ lia̱a̱dɛ kɛnɛ jiëcdɛ kɛ rɔ li̱th <br />
(Mak 8:31—9:1, Luk 9:22-27) <br />
21Kɛ jɛn gua̱a̱th ɛmɔ cu Yecu ɛ tok kɛ mi nyuthɛ ji̱ kɔaarɛ, ɣöö bɛ rɔ dhil kɛ wä kä Jɛ-ru-tha-lɛm, kä bɛ ti bɛ̈c bɛ̈ɛ̈c ti ŋuan wä rut kä di̱t ji̱ Juudh kɛnɛ bööth palä tin di̱t amäni ji̱ gɔ̱rä, kä ba jɛ näk, kä ba jɛ jiɛc li̱th kɛ diɔ̱ɔ̱k ni̱ni. 22Kä cu Pi-tɔr ɛ naŋ gekä, kä cuɛ jɛ tok kɛ lui̱k, wëë i̱, “Bi Kuoth kɛ gaŋ kä ji̱, Kuäär ni Kuoth! Mɛmɛ /cɛ bi met tuɔɔk kä ji̱.” 23Kä cuɛ rɔ ri̱t, kä jio̱kɛ Pi-tɔr i̱, “Woc rɔ kä ɣä Cɛy-tan, ɛ ji̱n riɛk dupdä kɛ ɣöö /ci lät ni tin bä kä Kuoth, cärku /cikɛ bä kä Kuoth bäkɛ kä naath.” <br />
24Kä cu Yecu ji̱ kɔaarɛ jiök i̱, “Mi tee kɛ ram mi go̱o̱r ɣöö bɛ ɣä guɔ̱ɔ̱r, a jɛ jay rɔɔdɛ, kä a jɛ kap jiathdɛ, kä a jɛ guur ɣä. 25Kɛ ɣöö ram mi go̱o̱r ɣöö bɛ tëkdɛ kän bɛ jɛ bath, kä ram mi tho̱p tëkdɛ kɛ kui̱dä bɛ jɛ jek. 26Kä ɛŋu mi dee raan ɛ jek mi cɛ ɣɔw kɛɛliw jek, kä cɛ tëkdɛ bath? Kiɛ ɛŋu mi dee raan ɛ thöp kɛ ɣöö bɛ tëkdɛ luɔ̱ɔ̱c jɔk? 27Kɛ ɣöö bi Gat Ran kɛnɛ ja̱a̱kɛ kɛ gɔɔy puɔnyä Gua̱n ben, kä ɛn guäth ɛmɔ bɛ nɛy diaal culikä kɛ min ci kɛn ɛ la̱t. 28Ɛpuc, ɣän la̱rä jɛ yɛ, tëë kɛ tha̱a̱ŋ nath ti te cuŋä wanɛ mɛ, ti /ci bi li̱w amäni mi cikɛ Gat Ran nɛn a bëë rɛy kuäärädɛ.” <br />
<h3><a href="mat chapters.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth</a></h3>
<br />
</body>
</html>
