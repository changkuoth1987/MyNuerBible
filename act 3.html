<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
<p>3 <br />
  Ca wut mi duääny jakä gɔaa <br />
  1Cäŋ kɛl cu Pi-tɔr kɛnɛ Jɔ̱ɔ̱n wä luaak Kuɔth kɛ gua̱a̱th palä kɛ bua̱k ca̱ŋ. 2Kä tëëkɛ wut mi duääny ni däpädɛ mi la naŋkɛ thok luaak Kuɔth, mi cɔal i̱ Thok mi tekɛ Maan, kɛ ɣöö bɛ nɛy tin wä rɛy luaak Kuɔth lim kɛ yio̱w. 3Kä mëë cɛ Pi-tɔr kɛnɛ Jɔ̱ɔ̱n nɛn wäkɛ luaak Kuɔth, cuɛ kɛ lim. 4Kä cu Pi-tɔr kɛnɛ Jɔ̱ɔ̱n ɛ diel guec, kä cukɛ wee i̱, “Guic kɔ.” 5Kä cuɛ kɛ guic, carɛ jɛ i̱ dɔ̱ŋ bɛ duɔ̱ɔ̱r jek kä kɛ. 6Kä cu Pi-tɔr ɛ jiök i̱, “Ɣän thilɛ ɣä yio̱w dääpä, kä duundɛ ɣöö min tekɛ ɣä bä jɛ ka̱m ji̱. Kɛ ciöt Yecu Kritho raan Na-dha-rɛth, jiɛc rɔ kä jäli.” 7Kä cuɛ jɛ käp tetdä cuëëcdɛ kä cuɛ jɛ jiac nhial, kä cu ciökɛ kɛnɛ copkɛ buɔ̱m ni kä kɛɛl. 8Kä cuɛ rɔ yuɔr nhial cuɛ cuɔ̱ŋ kɛ ciökɛ, kä cuɛ tok kɛ mi jälɛ kä cuɛ wä rɛy luaak Kuɔth kɛ kɛ kɛɛl, jälɛ kä räwɛ kä liakɛ Kuoth. 9Kä cu nɛy diaal ɛ nɛn, jälɛ kä liakɛ Kuoth. 10Kä cu kɛn ɛ ŋic ɛn ɣöö ɛ jɛn ram in la nyuur thok luaak Kuɔth Thok in tekɛ Maan limɛ naath. Kä cukɛ ga̱a̱c kä cuɛ wuɔ̱thkiɛn yi̱c kɛ min ci tuɔɔk kä jɛ. <br />
  Ruac Pi-tɔr rɛy luaak Kuɔth <br />
  11Kä min ci wut ɛmɔ rɔ ka̱p kä Pi-tɔr kɛnɛ Jɔ̱ɔ̱n, cu naath diaal ga̱a̱c kä cukɛ riŋ kä kɛ kä Yacɛ Thɔ-lo-mon. 12Kä min ci Pi-tɔr ɛ nɛn, cuɛ ruac kɛ naath i̱, “Yɛn ji̱ I-thɛ-rɛl, ɛŋu gääy nɛmɛ yɛ mɔ, kä ɛŋu guecɛ kɔ mɔ ce̱tkɛ mi ɛ buɔ̱mda kiɛ gɔɔyda ɛnɔ jak wut ɛmɛ kä jäl ɔ? 13Kuoth gua̱ndɔɔŋnikɔn ni A-bɛ-ram, kɛnɛ Ay-dhɛk kɛ Je-kɔb cɛ läätdɛ ni Yecu ka̱m buɔ̱m, min ci yɛn ɛ thöp kä cia gak nhiam Pay-lɛt, cäŋ ni mëë cɛ go̱r ɛn ɣöö derɛ jɛ lony. 14Kä cia Ram in rɛl rɔ kä Gua̱n Cuŋni lo̱k, kä cuarɛ thiec ni ɣöö bɛ yɛ luɔ̱ny ram mi nääk nath. 15Cia Ram in no̱o̱ŋ tëk in ci Kuoth ɛ jiɛc li̱th näk. Kä kɛ kɔn nëën kä nɛmɛ. 16Kä kɛ ŋa̱th kɛ ciötdɛ, kä puɔ̱ny cio̱tädɛ, cɛ wut ɛmɛ jakä gɔaa, ɛn ram ɛ nɛ̈nɛ kä ŋa̱cɛ ɛ. Kä ɛ jɛn ŋa̱th kɛ Yecu ɛnɔ ci wut ɛmɔ moc pual pua̱ny nhiamdun diaal ɔ. <br />
17“Kä täämɛ dämaari, ɣän ŋa̱cä jɛ ɛn ɣöö cia mɛmɛ la̱t a kui̱c yɛn ɛ, ce̱tkɛ min ci kua̱rkun ɛ la̱t bä. 18Kɛ jɛn duɔ̱ɔ̱p ɛmɔ cu Kuoth mëë cɛ lar jak kä thuɔ̱ɔ̱k kɛ thuk göökni diaal ɛn ɣöö bi Mɛ-thia ti bɛ̈c bɛ̈ɛ̈c rut. 19Kɛ kui̱ ɛmɔ, rietdɛ rɔ̱ kä dueerkun, kä rietdɛ lo̱ckun Kuoth, kɛ ɣöö ba dueerkun woc, 20kɛ ɣöö dee gua̱a̱th gɔɔyä nɔmɔ ben kä Kuäär ni Kuɔth, kɛnɛ ɣöö derɛ Mɛ-thia min ca kuany kɛ kui̱dun ja̱k min lap Yecu. 21Jɛn bɛ dhil te nhial, amäni gua̱a̱th in ba ŋɔak diaal jakä cuŋ, tëë ci Kuoth kɛ lat kɛ thuk gööknikɛ tëë cieŋ ni wal tin rɛ̈l kɛ rɔ̱. 22Cu Muthɛ wee i̱,#3:22-23 Ŋuɔ̱t 18:15-16, 19. ‘Bi Kuäär ni Kuoth in la Kuothdu yɛ jiëc gök rɛy dämuɔɔri mi ce̱tkɛ ɣä. Kä bia min bɛ la̱t yɛ liŋ. 23Kä bɛ te inɛ, kä nɛy diaal tin /ca ruac go̱kä mɛmɛ bi liŋ ba kɛ däk rɛy nath.’ 24Kä göök diaal tin ci ruac, tuɔɔkɛ ni kä Tha-muɛl amäni göök tin bëë kɔɔr, cikɛ ruac lat kɛ kui̱ ni̱ni ti̱ti̱. 25Lapɛ gaat göökni kɛnɛ mat ruac ëë ci Kuoth ɛ ka̱m gua̱ndɔɔŋnikun mëë jio̱kɛ A-bɛ-ram i̱,#3:25 Tuk 22:18. ‘Ba döör wec muɔ̱ɔ̱n diaal poth kɛ kuayku.’ 26Mëë ci Kuoth raan läätdɛ jiɛc, cuɛ jɛ jäkä yɛ kɛ nhiam, kɛ ɣöö bɛ yɛ poth kɛ rietdun kɛ rɔ̱ yɛn diaal jiäknikun.” </p>
<h3><a href="act chapter.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth </a></h3>
<p><br />
  <br />
</p>
</body>
</html>
