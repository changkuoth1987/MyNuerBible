<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
7 <br />
Ruac Thi-bɛn <br />
1Cu bo̱o̱th palä in di̱i̱t Thi-bɛn thiec i̱, “Ɛn ruac ɛmɛ ɛ thuɔ̱k?” 2Kä cu Thi-bɛn ɛ loc i̱, “Dämaari, kɛ yɛn gua̱a̱ri, liɛŋɛ ruacdä. Kuoth in buɔy cɛ rɔ nyuɔ̱th gua̱ndɔɔŋdan ni A-bɛ-ram mëë tëë kä Mɛ-tho-po-ta-mia a ŋot /kenɛ ni cieŋ kä Ɣa-ran. 3Kä cu Kuoth ɛ jiök i̱,#7:3 Tuk 12:1. ‘Bänyni ro̱lu kɛnɛ watku piny, kä wër ro̱o̱l in bä nyuɔ̱th ji̱.’ 4Kä cuɛ jiɛɛn ro̱o̱l Kɛ̈l-da-ya, cuɛ wä cieŋ kä Ɣa-ran. Kɛ kɔr kä mëë ci gua̱n li̱w, cu Kuoth ɛ nööŋ ro̱o̱l ɛ ta̱yɛ thi̱n ɛ täämɛ. 5Kä thilɛ gua̱a̱th mi ci Kuoth ɛ ka̱m jɛ a cäŋɛ ni käth cio̱kä. Kä cu Kuoth ɛ la̱r ɣöö bɛ jɛ ka̱m mun ɛmɛ ala duŋdɛ amäni kuaykɛ, a cäŋɛ mëë thilɛ jɛ gat. 6Kä cu Kuoth ruac kɛ jɛ kɛ duɔ̱ɔ̱p ɛmɛ, ɛn ɣöö bi kuaykɛ a jur ro̱o̱l nɛɛni kɔ̱kiɛn, ti bakɛ yak kä bakɛ ciɛŋ a jiäk kɛ run ti kur ŋuaan. 7Kä cu Kuoth wee i̱,#7:7 Tuk 13-14, Ɣöth 3:12. ‘Ɣän bä do̱r in lätkɛ thi̱n ala kuaany luk. Kä kɛ kɔrɛ bikɛ ben raar kä bikɛ ɣä ben pal ɛn wanɛ mɛ.’ 8Kä cu Kuoth ruac mat kɛnɛ A-bɛ-ram ɛn ɣöö bakɛ cuɛl. Kä ɛnɔ cu A-bɛ-ram a gua̱n Ay-dhɛk, kä cuɛ jɛ cuɛl ɛ tekɛ ni̱n kɛ bädäk ni̱n. Kä cu Ay-dhɛk a gua̱n Je-kɔb, kä cu Je-kɔb a gua̱n gua̱ndɔɔŋni da̱ŋ wäl rɛw. <br />
9“Kä cu gua̱ndɔɔŋnikɔn tekɛ tiɛɛl kɛ Jo-thɛp, kä cukɛ jɛ kök ji̱ I-jëp. Kä duundɛ ɣöö cu Kuoth te kɛɛl kɛ jɛ. 10Kä cuɛ jɛ kän kä rikɛ diaal, kä cuɛ jɛ ka̱m pɛl kɛnɛ nhök nhiam Pɛro kuäär ji̱ I-jëp in di̱i̱t. Mëë cu jɛ jakä kuäär kä I-jëp kɛnɛ ji̱ dhɔaarɛ diaal. 11Täämɛ, cu buɔth te kä I-jëp kɛnɛ Kɛ-naan, kä cuɛ a riɛk mi di̱i̱t, kä cu gua̱ndɔɔŋnikɔn thil mi camkɛ. 12Kä mëë ci Je-kɔb ɛ liŋ ɛn ɣöö bɛl a kä I-jëp, cuɛ gua̱ndɔɔŋnikɔn ja̱k kɛ jio̱lɛ. 13Kä kɛ wä in rɛwdɛ cu Jo-thɛp rɔ nyuɔ̱th dämani, kä cua ji̱ gɔaal Jo-thɛp ŋa̱c ɛ Pɛro. 14Kä cu Jo-thɛp raan ja̱k kɛ ɣöö ba gua̱n ni Je-kɔb wä nöŋ jɛ kɛnɛ ji̱ maarädɛ diaal ti jiɛn bärɔw wi̱cdɛ dhieec. 15Cu Je-kɔb wä kä I-jëp. Kä cuɛ li̱w ɛn wani, amäni gua̱ndɔɔŋnikɔn, 16kä cua pua̱nykiɛn luɔ̱ɔ̱c kä Cɛ-kɛm, kä cua kɛ kony guäth mëë ci A-bɛ-ram ɛ kɔk kɛ yio̱w kä gaat Ɣa-mor kä Cɛ-kɛm. <br />
17“Mëë ci gua̱a̱th ku thia̱k kɛ ɣöö bi Kuoth mëë cɛ la̱r A-bɛ-ram la̱t, cu nɛɛkɔn rɔ̱ rep ɛlɔ̱ŋ kä I-jëp, 18amäni mëë ci kuäär dɔ̱diɛn mi kui̱c Jo-thɛp ben kä I-jëp. 19Cuɛ ca̱p la̱t ɛ wän wän kɛ do̱ran, kä cuɛ gua̱ndɔɔŋnikɔn kuɔ̱k ɣöö ba ruɔrikiɛn ba̱ny raar, kɛ ɣöö bikɛ li̱w. 20Kɛ jɛn gua̱a̱th ɛmɔ cua Muthɛ dap, kä gɔaaɛ nhiam Kuɔth. Kä cua jɛ luëëth kɛ päth da̱ŋ diɔ̱k dueel gua̱n. 21Kä mëë ca jɛ ba̱ny raar, cu nya Pɛro ɛ kuany kä cuɛ jɛ rɔm ce̱tkɛ gatdɛ pa̱ny. 22Kä cua Muthɛ ŋi̱eec kɛ pɛl ji̱ I-jëp diaal, kä cuɛ bum kɛ ruac kɛnɛ lätkɛ. <br />
23“Mëë cɛ tekɛ run ti jiɛn ŋuan, cuɛ ben lɔaacdɛ ɛn ɣöö bɛ ji̱ maarädɛ ni ji̱ I-thɛ-rɛl wä gui̱l. 24Kä mëë cɛ raan I-thɛ-rɛl kɛl nɛn a la̱tkɛ jɛ a jiäk, cuɛ jɛ ɣɔr kä ram in yaak jɛ, kä cuɛ jɛ col kɛ näk ran I-jëp. 25Cuɛ jɛ car i̱ bi dämani jɛ ŋa̱c ɛn ɣöö bi Kuoth kɛ kän kɛ tetdɛ. Kä duundɛ ɣöö /ken kɛn ɛ ŋa̱c. 26Mëë ruɔ̱n cuɛ ji̱ I-thɛ-rɛl da̱ŋ rɛw nɛn gakɛ, kä cuɛ go̱r ɛn ɣöö bɛ kɛ rëëc, kä cuɛ wee i̱, ‘Wutni, lapɛ gaat raam kɛl. Ɛŋu ciaŋɛ rɔ̱ a jiäk ɔ?’ 27Cu ram min lät däman a jiäk Muthɛ ɣɔk wëë i̱,#7:27-29 Ɣöth 2:13-15. ‘Ɛŋa mi ci ji̱ jakä rueec kä luuk kä kɔ? 28Go̱o̱ri ɣöö bi ɣä näk ce̱tkɛ mëë ci raan I-jëp näk pan?’ 29Kä mëë ci Muthɛ nɔmɔ liŋ cuɛ rɔ bar, kä cuɛ wä cieŋ ala juɔ̱r kä Mid-yan. Ɛn wi̱ni cuɛ gaat da̱ŋ rɛw wä di̱eth thi̱n. <br />
30“Täämɛ mëë ci run ti jiɛn da̱ŋ ŋuan thuuk, cu jääk nhial päl kä Muthɛ däär dɔaar, Pääm Thi-nay kɛ bo̱l maac mi pɛt rɛy butbutdä. 31Mëë ci Muthɛ jɛ nɛn cuɛ ga̱a̱c kɛ nëndɛ, kä mëë cɛ rɔ ti̱ec thi̱n kɛ ɣöö bɛ jɛ guic, cu jɔw Kua̱r ni Kuoth ben wëë i̱, 32#7:32 Ɣöth 3:6.‘Ɛ ɣän Kuoth guuri, Kuoth A-bɛ-ram, kɛnɛ Ay-dhɛk, kɛ Je-kɔb.’ Kä cuɛ Muthɛ lath kɛ dual kɛ guecdɛ. 33Kä cu Kuäär ni Kuoth Muthɛ jiök i̱,#7:33-34 Ɣöth 3:5,7,8a,10a. ‘Woc wa̱a̱ri ciökniku kɛ ɣöö ɛn gua̱a̱th ɛ cuŋi thi̱n ɛ rɛlɛ rɔ. 34Ɣän cä yaak nɛɛnikä tin te kä I-jëp nɛn ɛpuc, kä cä pa̱riɛn liŋ, kä cä ben piny kɛ ɣöö bäkɛ ben luäk. Bër täämɛ, bä ji̱ jäk kä I-jëp.’ <br />
35“Ɛn Muthɛ ɛmɛ ɛ jɛn mëë ca kɔŋ lo̱k ɛ kɛn, mëë ɛ kɛn i̱, ‘Ɛŋa mi ci ji̱ jakä rueec kä luuk?’ Ci Kuoth ɛ ja̱k ala rueec kɛnɛ kään kɛ luäk jääkä nhial mëë ci päl kä jɛ rɛy butbutdä. 36Cuɛ ji̱ I-thɛ-rɛl böth raar, mëë cɛ nyuuthni kɛnɛ ti ga̱ykɛ naath la̱t kä I-jëp kɛnɛ Bar in Tith, kɛ därdɔaar kɛ run ti jiɛn ŋuan. 37Ɛ jɛn Muthɛ ɛmɛ ɛn nëë jio̱k ji̱ I-thɛ-rɛl i̱,#7:37 Ŋuɔ̱t 18:15. ‘Bi Kuoth yɛ jäk kä gök rɛy dämuɔɔri ce̱tkɛ mëë cɛ ɣä jak.’ 38Ɛ jɛn ram mëë te rɛy bunä ji̱ I-thɛ-rɛl däär dɔaar kɛnɛ jääk nhial ëë ruac kɛ jɛ Pääm Thi-nay, kɛɛl kɛ gua̱ndɔɔŋnikɔn kɛɛl, kä cuɛ ŋuɔ̱t teekä jek kä Kuoth kɛ ɣöö bɛ kɛ ka̱m kɔn. 39Cu gua̱ndɔɔŋnikɔn ruacdɛ lo̱k, kä cukɛ jɛ ɣɔak gekä, kä cukɛ go̱r ni mi lockɛ kä I-jëp. 40Kä cukɛ Ä-ron jiök i̱,#7:40 Ɣöth 32:1. ‘Lätni kɔn kuth ti ba kɔn bo̱th, kä ɛn Muthɛ ɛmɛ mëë bo̱th kɔn raar muun I-jëp, kueckɔ mɔ ci tuɔɔk kä jɛ mɔ.’ 41Kä ɛn guäth ɛmɔ cukɛ ruath täth ala Kuoth, kä cukɛ jɛ thöp muc, kä cu lo̱ckiɛn tɛɛth kɛ min ca la̱t kɛ tetkiɛn. 42Kä cu Kuoth loc jɔk kä kɛ, kä cuɛ kɛ pa̱l ɣöö palkɛ nyin nhial, ce̱tkɛ min ca gɔ̱r rɛy buɔk göökni i̱,#7:42-43 A-mɔth 5:25-27. <br />
‘Yɛn ji̱ I-thɛ-rɛl <br />
/ken yɛn ɣä nöŋ muc <br />
kɛnɛ luuri, <br />
mëë jäl yɛn rɛy dɔaar <br />
kɛ run ti jiɛn da̱ŋ ŋuaan. <br />
43Ëëy, /cuarɛ pal ni kuoth mi <br />
cɔal i̱ Mo-lɔk, <br />
kɛnɛ kuoth ci̱rä ni Re-pan, <br />
kɛn pua̱ny tin cia täth <br />
kɛ tetkun kɛ ɣöö <br />
bia kɛ pal, <br />
kä inɔ bä yɛ naŋ ni kui̱ Bɛ̈-bi-lɔn.’ <br />
44“Gua̱ndɔɔŋnikɔn tekɛ kɛɛl kɛ kɛmɛ Kuɔth däär dɔaar. Kä ca jɛ la̱t ce̱tkɛ min ci Kuoth ɛ nyuɔ̱th Muthɛ, cuɛ jɛ la̱t, ce̱tkɛ ta̱a̱ in cɛ nɛn ni jɛ. 45Cu gua̱ndɔɔŋnikɔn jɛ nööŋ kɛɛl kɛ kɛ, kɛ Jɔ-cua, mëë cikɛ mun dööri tëë ci Kuoth kɛ joc nhiamdiɛn ka̱n. Cuɛ te thi̱n amäni ni̱n Dee-bid, 46mëë ci nhök Kuɔth jek, kä cuɛ Kuoth thiec kɛ ɣöö bɛ gua̱a̱th cieŋä mi bɛ lät kä Kuoth Je-kɔb jek. 47Kä duundɛ ɣöö ɛ Thɔ-lo-mon ɛn nëë tääth luaak kɛ kui̱dɛ. 48Kä Kuoth in Di̱t ni Jɛn /cɛ cieŋ rɛy ti̱ecni ti ca la̱t kɛ tet nath, ce̱tkɛ mëë ca lar ɛ gök i̱, <br />
49‘Ciëŋ nhial ɛ kɔm kuäärädä, <br />
kä piny ɛ cääk ciöknikä. <br />
Kä cu Kuäär wee ɛ duel mi te i̱di <br />
ɛn nɔ bi lät kä ɣä mɔ? <br />
Kiɛ ɛ gua̱a̱th lɔ̱ŋädä mi te i̱di? <br />
50/Ciɛ tetdä ɛn nɔ lät <br />
ŋɔak ti̱ti̱ diaal ɔ?’#7:49-50 Ica 66:1-2. <br />
51“Yɛn nɛy ti bum wuɔ̱thkun, kä /ka̱n cuɛl rɛy lo̱ckun kɛnɛ ji̱thkun li̱eŋ thukni Kuɔth, la yɛn Yiëë in Gɔaa in Rɛl Rɔ a gɛɛw, ce̱tkɛ mëë la guurikun, a lät. 52Ɛŋa kä göök mi /ken guurikun ɛ moc riɛk? Kä cukɛ nɛy tëë latkɛ ben Raam in Gua̱n Cuŋni näk. Kä täämɛ ci yɛn ɛ kɔak kä cia jɛ näk. 53Kä kɛ yɛn kɛn tëë ci ŋuɔ̱t jek kä ja̱a̱k nhial jek, kä /ken yɛn ɛ käp.” <br />
Bo̱kni Thi-bɛn <br />
54Kä mëë cikɛ rieet ti̱ti̱ liŋ, cuɛ lo̱ckiɛn waŋ, kä cukɛ lɛckiɛn kac kɛ kui̱ Thi-bɛn. 55Kä cu Thi-bɛn thia̱a̱ŋ kɛ Yiëë in Gɔaa in Rɛl Rɔ, cuɛ nhial guec kä cuɛ buay Kuɔth nɛn, kä te Yecu cuŋä kui̱c cuëëc Kuɔth. 56Kä cuɛ wee i̱, “Nɛnɛ, ɣän nɛ̈ɛ̈nä nhial a cɛ rɔ lɛp, kä te Gat Ran cuŋä kui̱c cuëëc Kuɔth!” 57Kä cukɛ ji̱thkiɛn kum kä wakɛ kɛ jɔw mi di̱i̱t, kä cu kɛn diaal ɛ ban nikä kɛɛl. 58Kä cukɛ jɛ yɔ̱a̱c raar rɛy wec, kä cukɛ jɛ bök, kä cu nëën bieynikiɛn la̱th nhiam ŋuɛtdä mi cɔal i̱ Thɔɔl. 59Kä min bo̱k kɛn Thi-bɛn, cuɛ pal i̱, “Kuäär ni Yecu, käni yiëëdä.” 60Kä cuɛ rɔ ka̱m mua̱a̱l, kä cuɛ wak kɛ jɔw mi di̱i̱t i̱, “Kuäär, /cu duer ɛmɛ kueŋ wi̱i̱diɛn.” Kä mëë cɛ mɛmɛ lar, cuɛ li̱w. <br />
<br />
<h3><a href="act chapter.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth </a></h3>
</body>
</html>
