<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
5 <br />
Jiäk ti nööŋkɛ da̱k <br />
1Kä cu Kuoth Nhial wee i̱, <br />
“Wiaa ja̱lɛ duɔ̱p Jɛ-ru-tha-lɛm, <br />
wiaa guicɛ jɛ agɔaa! <br />
Wiaa go̱rɛ gua̱th tin la naath <br />
a te thi̱n, <br />
mi tëë kɛ ram kɛl mi bia jek, <br />
ram mi lat cuŋ kä go̱o̱r ni thuɔ̱k, <br />
kɛ ɣöö ɣän dëë wec ɛmɛ pälikä.” <br />
2A cäŋ ni mɔ ruackɛ mɔ i̱, <br />
“Ce̱tnikɛ ciöt Kuɔth in tëk,” <br />
ŋotdɛ kɛ mi yackɛ rɔ̱ kacä. <br />
3Kä lö Kuoth Nhial, <br />
a /ci waŋdu ku guic ni thuɔ̱k? <br />
Cikɛ näk, kä /ka̱n bɛ̈cdɛ jek, <br />
cikɛ thum, kä cikɛ luek lo̱k. <br />
Cukɛ jak ni wi̱cdiɛn kä bum <br />
ce̱tnikɛ päm, <br />
cukɛ riet kɛ rɔ̱ lo̱k. <br />
4Kä cua̱ wee i̱, <br />
“Kɛn nɛy ti̱ti̱ kɛ can <br />
kɛ nɛy ti thil ca̱r, <br />
kɛ ɣöö kui̱c kɛn dup Kuɔth Nhial, <br />
kui̱c kɛn ŋuɔ̱t Kuɔthdiɛn. <br />
5Ɣän bä wä kä bööth <br />
bä wä ruac kɛ kɛ, <br />
kɛ ɣöö ŋäc kɛn dup Kuɔth <br />
kä ŋäc kɛn min go̱o̱r <br />
Kuothdiɛn ɛ.” <br />
Duundɛ ɣöö kɛn diaal kɛɛl ca <br />
ŋuɔ̱t Kuɔth lo̱k, <br />
min yiɛn kɛ kɛɛl kɛ Kuoth. <br />
6Kɛ kui̱c ɛmɔ bi lony ben raar <br />
ruup mi bikɛ mak, <br />
kä ba kɛ däk ɛ yak dɔaar. <br />
Kä bi̱i̱m kuac ni wi̱i̱kiɛn, <br />
bɛ ram mɔ bi wä raarɔ cam, <br />
kɛ ɣöö di̱t dueerkiɛn <br />
kä ŋuan nyuɔɔnkiɛn. <br />
7Kä cu Kuoth Nhial wee i̱, <br />
“Dëë yɛ kulɛ pälikä i̱di? <br />
Kä ci gaatkun ɣä pa̱l ruëëc <br />
kä yackɛ rɔ̱ kɛ ciöt <br />
kuthni jiɛn. <br />
Kä mɔ cä kɛ mi̱eeth a cikɛ ria̱ŋ ɔ, <br />
la wä dhɔm ni kɛn <br />
kä wa ciɛŋ ni dho̱r lëëri. <br />
8Ce̱tkɛ nikɛ tut jio̱ŋko̱o̱ri <br />
ti ca la̱a̱k ti görkɛ ŋut, <br />
ro̱l ram ɔ ni ciek gua̱n <br />
thieekädɛ. <br />
9Ɣän cä kɛ dee ku duäc kɛ kui̱ <br />
kä ti̱ti̱? <br />
A cä rɔ dee ku col kä do̱r <br />
mi ce̱tkɛ nɛ? <br />
10“Wër däk kak wal Juda, <br />
duundɛ ɣöö /cu jɛ däk kɛɛliw, <br />
akɛ ŋuɔ̱kɛ karkɛ, <br />
kɛ ɣöö /cikɛ nyin Kuɔth Nhial. <br />
11Kɛ ɣöö ji̱ dhɔaar I-thɛ-rɛl <br />
kɛnɛ ji̱ dhɔaar Juda, <br />
ci ka nɛy ti thil ŋa̱th kɛ ɣä, <br />
ruac ni ɣän Kuoth Nhial.” <br />
Luk Kuɔth kɛ I-thɛ-rɛl <br />
12Kä cukɛ ruac a jiäk <br />
kɛ Kuoth Nhial, <br />
wä kɛn i̱, “Thilɛ mi bɛ la̱t, <br />
kä thilɛ mi jiääk mi bi ben kä kɔn, <br />
kä thilɛ ko̱r kiɛ rɛ̈ɛ̈th <br />
mi banɛ nɛn. <br />
13Kä lat kɛn ɣöö go̱o̱k cikɛ a lɔar, <br />
/ci ruac Kuɔth te rɛydiɛn. <br />
La̱t nɛ kɛ kä min laar kɛn ɛ!” <br />
14Kɛ kui̱c ɛmɔ cu Kuoth Nhial in <br />
la Ruey Ɣɔaa wee i̱, <br />
“Kɛ ɣöö cikɛ ruac ɛmɛ lat, <br />
bä rieetkä jak kä mac thokdu, <br />
kä bi nɛy ti̱ti̱ a jiɛn, <br />
bi mac kɛ cu pɛt. <br />
15Kä ɣän bä yɛ nöŋ do̱r mi <br />
bi yɛ däk, <br />
mi bä ni nänä <br />
lö dhɔr I-thɛ-rɛl. <br />
Ɛ do̱r mi bum bum, <br />
kä ɛ do̱r ëë wal, <br />
ɛ do̱r mi kui̱c yɛn thokdiɛn, <br />
kä /cia min lat kɛn ɛ dee <br />
met liŋ. <br />
16Kä ji̱ bäärikiɛn kɛ nɛy <br />
ti ji̱ köör ti buɔ̱m buɔ̱ɔ̱m, <br />
kɛn na̱kɛ naath a thil pälikä. <br />
17Kɛn bikɛ mi̱ethdun kɛnɛ <br />
bɛlkun cam, <br />
kä bikɛ dhɔɔlkun kɛnɛ <br />
nyieekun näk, <br />
kä bikɛ detkun kɛnɛ ɣɔ̱ɔ̱kun cam, <br />
kä bikɛ dɛy walkun kɛnɛ <br />
jiɛn ŋɔ̱a̱p cam, <br />
kä bikɛ wi̱i̱kun tin buɔ̱m buɔ̱ɔ̱m <br />
tin ŋa̱thɛ däk kɛ ko̱r.” <br />
18Kä cu Kuoth Nhial wee i̱, “Ɣän ɛn ni̱ni tɔ̱tɔ̱ /cä yɛ bi däk yɛn diaal. 19Kä mi wä naath wä thiec i̱, ‘Ɛŋu ci Kuoth Nhial min la Kuothda nɛmɛ lɛ lät kä kɔ mɔ?’ Bi kɛ jiök i̱, ‘Kɛ kui̱ kä ɣöö cia ɣä pa̱l ruëëc kä cia pal ni kuth kɔ̱kiɛn muundun, inɔ bia wä lät ni nɛy kɔ̱kiɛn ikä muun mi /ci mɔ a mundun.’ ” <br />
Luek Kuɔth kɛ nɛɛkɛ <br />
20Läri nɛmɛ dhɔr Je-kɔb, <br />
kä latdɛ kä Juda i̱, <br />
21“Liɛŋɛ nɛmɛ lö nɛy ti dɔa̱a̱r <br />
kä thil ca̱r, <br />
ta̱yɛ kɛ wäŋ kä /ci yɛn nën, <br />
ta̱yɛ kɛ ji̱th kä /ci yɛn li̱ŋ. <br />
22A /cia ɣä bi ku luɔ̱th? <br />
Kä /cia bi dual kɛ nhiamdä? <br />
Kä cä liɛt jak kä pek yiëër, <br />
ɛ pöm mi /ci pi̱w jɛ dee bäl. <br />
A cäŋ ni min la muaŋ a bä, <br />
/cɛ jɛ dee met bäl. <br />
23Duundɛ ɣöö kɛn nɛy ti̱ti̱ kɛ nɛy <br />
ti bum wuɔ̱thkiɛn, <br />
cikɛ wä ni raar kä cikɛ bath. <br />
24Kä /cu kɛ ruac kä rɔ̱ i̱, <br />
‘Luɔ̱thnɛ Kuoth Nhial min <br />
la Kuothdan, <br />
min ŋun nhiaal kɛ gua̱a̱thdɛ <br />
min ŋun nhiaal ruëël kɛnɛ tɔ̱t, <br />
kä käm kɔn ŋër bɛɛl <br />
kɛ gua̱a̱thdɛ.’ <br />
25Kä kɛ lät jiäku ca ti̱ti̱ <br />
gaŋ raar, <br />
kä dueerku ca ji̱ pën mi gɔaa. <br />
26Kɛ ɣöö te nɛy ti jiäk <br />
rɛy nɛɛnikä, <br />
nɛy ti la bi̱emkɛ naath <br />
tɔ̱ɔ̱cä ce̱tnikɛ nɛy ti ka̱pkɛ diit. <br />
La kɛn naath a kääp kɛ dhuur. <br />
27Ci dho̱rkiɛn thia̱a̱ŋ kɛ kuak, <br />
ce̱tnikɛ dieny mi ci thia̱a̱ŋ <br />
kɛ diit. <br />
Ɛ jɛn cikɛ tekɛ ria̱ŋ mi di̱i̱t <br />
kɛnɛ buɔ̱m ɔ, <br />
28cikɛ cuath kä <br />
ci pua̱nykiɛn puath. <br />
Thilɛ lät jiäkiɛn pek, <br />
kä /ca luk lat kɛ thuɔ̱k, <br />
kä /ca ram mi rɛɛt käm cuɔ̱ŋdɛ, <br />
kä /ca cuɔ̱ŋ raam mi can gaŋ. <br />
29Ɣän /cä kɛ dee duäc kɛ kui̱ <br />
kä ti̱ti̱? <br />
A /cä rɔ dee col kä do̱r <br />
mi ce̱tkɛ nɛ? <br />
Ruac ni ɣän Kuoth Nhial.” <br />
30Kä cu ti bɛ̈c bɛ̈ɛ̈c ti ga̱ykɛ <br />
naath tuɔɔk ɛn muun. <br />
31Cu go̱o̱k lat ni ruaacni ka̱a̱cni, <br />
kä cu bööth palä ruac <br />
kɛ ca̱riɛn, <br />
cu nɛɛkä nhɔk ni jɛn duɔ̱ɔ̱p ɛmɔ, <br />
kä bi ku lɛ la̱t ni ŋu <br />
mi wä guut wä ben? <br />
<h3><a href="jer chapters.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth </a></h3>
<br />
</body>
</html>
