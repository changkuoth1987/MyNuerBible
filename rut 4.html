<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
4 <br />
Kuɛn Bo-ɛ̈dh kɛ Ruth <br />
1Ɛn ruun waaŋ ëë, cu Bo-ɛ̈dh wä nyuur guäth dolä ji̱ Juudh thok rɛ̈ɛ̈k. Kä cu ran maarä Ɛ-li-mɛ-lɛk ëë lat Bo-ɛ̈dh ɛ ben ɛ cath cath, cu Bo-ɛ̈dh jɛ jiök i̱, “Ŋuuŋu, bër inɛ kä nyuurä wanɛ mi,” kä cuɛ ben nyuur. 2Kä cu Bo-ɛ̈dh wutni da̱ŋ wäl ti di̱t cɔl, kä cuɛ kɛ jiök i̱, “Nyuɔ̱ɔ̱rɛ wanɛ mi,” kä cukɛ nyuur. 3Kä cu Bo-ɛ̈dh wut maarädiɛn ku jiök i̱, “Kak dämandan ni Ɛ-li-mɛ-lɛk, kɔakɛ jɛ ɛ ciekdɛ ni Na-omi, mëë luny jɔk rööl Mo-ab. 4Kä ɣän, kɛ ca̱rä kärɔa, cä jɛ car i̱ bä ji̱ la̱r lär, ku jɛ kɔk nhiam nɛɛni ti te nyuurä ti, kä nhiam di̱tni wecdan. Ɛ jɛn, mi bi kui̱ maarädu la̱t, ɛ jɛn gɔaa. Kä mi /ci̱ jɛ bi luäŋ kɛ lätni, läri jɛ ɣä, kä bä cu ŋa̱c, kɛ ɣöö thilɛ radɔ̱diɛn mi dee jɛ la̱t ɛ ni ji̱n kɛ nhiam, kä kɛ jɔak rɛwdu ɣän.” Kä cuɛ jɛ loc i̱, “Bä jɛ kɔk.” 5Kä cu Bo-ɛ̈dh jɛ lɛni jiök i̱, “Ɛn cäŋ ɔ bi kɔk ni kak ɔ tetdä Na-omi mɔ, bi nyaa Mo-ab ni Ruth mat thi̱n bä, min mɔ ciëk jɔkä, kɛ ɣöö bi ciöt jɔkä jiɛc rɛy ganmani.” 6Kä cu wut maarä ɛ loc i̱, “Kɛ kui̱ ɛmɔ, ɣän /cä jɛ bi luäŋ kɛ lätni.” <br />
7Täämɛ, kɛ ciaŋ I-thɛ-rɛl ëë wal kɛ kui̱ kökä kɛnɛ guäcni kä ŋɔaani, kɛ ɣöö bi mɔmɔ ca la̱t ɔ a thuɔ̱k, la käm ram kɛl war cio̱kdɛ raar kä bɛ jɛ ka̱m ram in dɔ̱ŋ. Ɛ jɛn ciaŋ I-thɛ-rɛl ɛnɔ. 8Ɛnɔ, mëë ci wut maarä Bo-ɛ̈dh jiök i̱, “Kɔk ɛ,” cuɛ warɛ woc kä cuɛ jɛ ka̱m Bo-ɛ̈dh. 9Ɛn wa̱nɔ cu Bo-ɛ̈dh di̱t kɛnɛ nɛy diaal ku jiök i̱, “Kɛ yɛn neen ɛn walɛ kä cia jɛ nɛn täämɛ ɛn ɣöö cä ti̱n diaal ti̱n tɔ nyin Ɛ-li-mɛ-lɛk kɔk, a amäni nyin Kil-yon diaal kɛnɛ Maa-lɔn bä, cä kɛ kɔk tetdä Na-omi. 10Kä min te ni jɛn thi̱n, cä Ruth nyaa Mo-ab ciëk Maa-lɔn mat thi̱n ala ciëkdä kɛ ɣöö bä ciöt jɔkä jiɛc rɛy ganmani kɛnɛ ji̱ matdä wecdɛ. Kɛ yɛn neen ɛn walɛ.” 11Kä cu nɛy diaal ti̱n te nyuurä thok rɛ̈ɛ̈k kɛnɛ di̱t jɛ lar i̱, “Ɣɔ̱ɔ̱n, ɛ jɛn, lakɔ neen. Kä a Kuoth Nhial jak ciëk ɛmɔ ci kuɛn ɔ ce̱tnikɛ Re-cɛl kɛnɛ Leya tëë ca Je-kɔb di̱eth kuay ti ŋuan. A ria̱ŋdu di̱t thok duëël Ɛp-ra-tha, kä a kɛ̈kdu jɔc kä Beth-lɛ-ɣɛm. 12A gaat ti̱n bi Kuoth Nhial kɛ ka̱m ji̱ kɛ nyaa mɔ, jakɛ thok dueelu kä di̱t ce̱tkɛ thok duëël Pɛ-rɛdh mëë di̱ethkɛ Juda ɛ Ta-mar.” <br />
Gua̱ndɔɔŋni Dee-bid <br />
13Kä ɛ jɛn, cu Bo-ɛ̈dh Ruth jakä ciekdɛ, kä cuɛ wä kä jɛ duëël, kä cu Kuoth Nhial jɛ moc gat kä cuɛ dap kɛ gat dhöl. 14Kä cu män rɛ̈ɛ̈k Na-omi jiök i̱, “A puɔ̱th tekɛ Kuoth Nhial in ci ji̱ jakä ti̱i̱ kɛ ram mi tekɛ lua̱ŋ kɛ kui̱du ɛn walɛ. A ciöt gatä kɛ̈kɛ kä I-thɛ-rɛl, 15kä bɛ yi̱eyku luɔ̱ɔ̱c kä bɛ ji̱ bum rɛy dɔŋädu, kɛ ɣöö ca jɛ dap ɛ ciëk gatdu, min mɔ nho̱o̱kdu, kä le̱ny gua̱a̱thdɛ gaat ti ŋuan.” 16Kä cu Na-omi gat ka̱n kä cuɛ jɛ bom, kä cuɛ jɛ la rɔɔmɛ. 17Kɛ cäŋ ëë cakɛ ni ciötdɛ cu ji̱ thie̱e̱kädiɛn ŋar kɛ tɛ̈th lɔaay kä larkɛ jɛ i̱, “Ca Na-omi di̱eth gat.” Kä cukɛ ciöt gatä cɔl i̱ O-bɛd. Cuɛ la gua̱n Jɛthi, gua̱n Dee-bid. <br />
18Ti̱ti̱ kɛ kɛn kuay Pɛ-rɛdh, Pɛ-rɛdh ɛ gua̱n Ɣɛdh-ron, 19kä cu Ɣɛdh-ron a gua̱n Raam, kä cu Raam a gua̱n A-mi-na-dab, 20kä cu A-mi-na-dab a gua̱n Na-con, kä cu Na-con a gua̱n Thal-mɔn, 21kä cu Thal-mɔn a gua̱n Bo-ɛ̈dh, kä cu Bo-ɛ̈dh a gua̱n O-bɛd, 22kä cu O-bɛd a gua̱n Jɛthi min mɔ gua̱n Dee-bid. <br />
<br />
<h3><a href="rut chapters.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth</a></h3>
</body>
</html>
