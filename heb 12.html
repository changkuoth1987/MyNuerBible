<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
12 <br />
Guur lätni Yecu ti gɔw <br />
1Kɛ kui̱ kä mɔmɔ, kɛ ɣöö ca kɔn go̱l ɛ buɔ̱n nëëni mi di̱i̱t, kuanɛ tin dɛ̈c kɛ kɔn woc kɛnɛ jiäk tin ca kɔn käp, kä riɛŋnɛ kɔanɛ min te nhiamdan kɛ dhieel. 2Kä guɛcnɛ ni Yecu in la tuk kä pek ŋäthädan, min ci lia̱a̱ rut wi̱c jiaath kɛ kui̱ tɛthä lɔaac in te nhiamdɛ, kä /kenɛ riɛk kɛ duŋ po̱cä, kä nyuurɛ kui̱ cuëëc kɔam Kuɔth. <br />
3Carɛ ram in ci nyier ji̱ dueeri rut, kɛ ɣöö /cia bi cuuc kä /ci lo̱ckun bi baath. 4Kä töörun kɛ duer ŋotdɛ /kenɛ ni cop kä ɣöö ba riɛmdun wuɔ̱th piny. 5Cia rieet comä tin cɔɔl yɛ gaatkɛ pa̱l ruëëc tin wee i̱,#12:5-6 Pɛl 3:11-12. <br />
“Gatdä, /cu luek Kua̱r ni Kuoth <br />
car ala mi tɔt, <br />
kä a lɔcdu /ci bath, <br />
mi cɛ ji̱ duäc. <br />
6Kɛ ɣöö la lueek Kuäär ni Kuoth <br />
nɛy tin nhɔkɛ, <br />
kä ŋi̱i̱cɛ gaat diaal <br />
tin la gaatkɛ.” <br />
7Ruɔ̱tdɛ min cuuc yɛ kɛ ɣöö ɛ guurun duääc yɛ mɔ. Kuoth ciɛŋɛ yɛ ce̱tkɛ gaatkɛ, kɛ ɣöö ɛ gat in mith mi /ca ŋi̱i̱c ɛ gua̱n ɔ? 8Kä mi /ca yɛ ŋi̱i̱c ce̱tkɛ gaat diaal tin kɔ̱ŋ, /ci yɛn dee a gaatkɛ, kɛ yɛn gaat läkä. 9Kä te kɔn kɛ gua̱nikɔn wi̱i̱ muɔ̱ɔ̱n ti ŋi̱eeckɛ kɔn kä luɔ̱thnɛ kɛ. /Ci bi gɔaa ni ɣöö banɛ rɔ̱ lua̱r Gua̱n yieyni kɔn, kä banɛ tëk? 10Kɛn gua̱nikɔn ca kɔn ŋi̱eec kɛ gua̱a̱th mi tɔt ce̱tkɛ min görkɛ, kä Kuoth ŋi̱i̱cɛ kɔn kɛ ɣöö banɛ gɔw, kɛ ɣöö dënɛ gɔɔydɛ nyuak. 11Kä täämɛ ŋi̱i̱c kɛ tha̱a̱ŋ gua̱thni mocɛ nikɔn jiääk lɔaac a /ci mɔ a tɛ̈th lɔaac. Kä nɛy tin ci luek kɛ ŋi̱eec mocɛ kɛ mal kɛnɛ ciɛŋ cuŋni. <br />
12Kɛ kui̱ ɛmɔ kapɛ tetkun tin luaaŋɛ nhial, kä jakɛ mua̱a̱lkun tin nyuän kä bum, 13kä ja̱lɛ kɛ duɔ̱p mi cuŋ, kɛ ɣöö /ci cio̱o̱k mi ŋɔl bi thil lua̱ŋ, kä ba jak ni jɛ kä gɔaa. <br />
Ŋi̱i̱c kɛnɛ lui̱k <br />
14Ɣɔ̱a̱nɛ jɛ ɛn ɣöö bia cieŋ kɛ mal kɛ nɛy diaal, kɛ ciaŋ mi rɛl rɔ, kɛ ɣöö thil ram mi bi Kuäär ni Kuoth nɛnɛ a thil mal. 15Guɛcɛ jɛ ɛn ɣöö a thil ram mi /ci puɔ̱th Kuɔth bi jek, kɛnɛ ɣöö bɛ thil kɛ̈c lɔaac mi bi tuɔɔk a bi riɛk nööŋ, mi bi nɛy ti ŋuan jakä jiäk. 16Kä a jɛ thil ram mi gua̱n nyuɔɔni mi thil kuoth ce̱tkɛ E-thɔ, mëë ci gua̱a̱th di̱tdä diëëthdɛ kɔk ni tuɔk kua̱n kɛl. 17Kä ŋäc yɛn ɛ, kɛ kɔrɛ mëë go̱o̱rɛ ɣöö bɛ puɔ̱th di̱tädɛ jek, cua jɛ pën jɛ kɛ ɣöö /kenɛ gua̱a̱th mi bɛ ri̱t ni rɔ jek, a cäŋɛ ni mëë cɛ jɛ go̱r kɛ mer. <br />
18Kɛ ɣöö /ka̱nɛ ben wi̱i̱ pa̱a̱m mi /ca dee guëër, mi te mac mi bo̱l, kɛ muth, kä gua̱a̱th jiɛthä lɔaac, kɛnɛ thul, 19kä tekɛ jɔw kaaŋä, kɛnɛ jɔw ëë jak nɛy tëë ca liŋ kä la̱ŋkɛ jɛ ɛn ɣöö bɛ thil ruac mi dɔ̱ŋ mi ba la̱t kɛ. 20Kɛ ɣöö /ka̱n ruac in ca la̱tkɛ luäŋ kɛ ruɔ̱t i̱,#12:20 Ɣöth 19:12-13. “Cäŋɛ ni ley ci päm ɛmɛ guëërɔ, ba jɛ bök kɛ pääm a mäni lia̱a̱.” 21Ɛpuc, ɛ dual mi di̱i̱t ɛn nëë ca nɛn a cu Muthɛ wee i̱, “Lathɛ ɣä kɛ dual.” 22Cia ben Pääm Dha-yɔn wec Kuɔth in tëk, jɛn Jɛ-ru-tha-lɛm in te nhial, kɛ ja̱a̱k nhial tin /ca dee luäŋ kɛ kuën tin ca rɔ̱ dol kɛ tɛ̈th lɔaac. 23Cia ben matdä keyni gan Kuɔth tin ca ciöötkiɛn gɔ̱r cieŋ nhial, cia ben kä Kuoth in la luuk nɛɛni diaal, kɛ yiey ji̱ cuŋni tin ca jak gɔw a thil diw. 24Kä cia ben kä Yecu min no̱o̱ŋ mat ruac mi pay tuɔɔk, amäni kɛ riɛm in ca kith min te ni jɛn kɛ lua̱ŋ a leny riɛm E-bɛl. <br />
25Guɛcɛ jɛ ɛn ɣöö /cia ruacdɛ bi lo̱k ɛn ram ɛ ruacɛ. Kɛ ɣöö mi /ka̱n rɔ̱ leny, mëë cikɛ jɛ lo̱k ɛn ram mëë ci kɛ luek wi̱i̱ muɔ̱ɔ̱n, /canɛ rɔ̱ bi leny mi löknɛ ram in lueek kɔn nhial. 26Kä cu jɔwdɛ piny lath, kä täämɛ cuɛ jɛ lat i̱,#12:26 Ɣag 2:6. “Kɛ nyɔakdɛ /ca bi lath ni piny kärɔa bɛ jɛ lath amäni nhial.” 27Rieet ti̱ti̱ “Kɛ nyɔakdɛ”, nyuɔthkɛ ni wuɔ̱c kä min cɛ lath ce̱tkɛ min ca cak, kɛ kui̱ kä ɣöö bi min /ca dee luäŋ kɛ lath duɔth. 28Kɛ kui̱ ɛmɔ mi canɛ ciaaŋ kuäärä mi/cɛ lath jek, kuanɛ Kuoth la̱r tɛ̈th lɔaac kɛ pa̱lan kɛ jɛ, kɛ luth kɛnɛ dual, 29kɛ ɣöö Kuothdan ce̱tdɛ kɛ ɛ mac mi pɛt ŋɔak. <br />
<h3><a href="heb chapters.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth</a></h3>
<br />
</body>
</html>
