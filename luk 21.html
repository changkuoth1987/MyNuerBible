<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
21 <br />
Muc ciëk jɔkä <br />
(Mak 12:41-44) <br />
1Kä cu Yecu nɛy ti ria̱ŋ ria̱a̱ŋ nɛn la̱thkɛ muckiɛn guäth yio̱o̱ni luaak Kuɔth. 2Kä cuɛ ciek jɔkä mi can nɛn, tho̱pɛ yio̱w la̱ŋni da̱ŋ rɛw ti nyin tiɛtni. 3Cuɛ wee i̱, “Ɛpuc, ɣän la̱rä jɛ yɛ, ci ciek jɔkä mɛ can ɛmɛ thöp ni mi leny kɛn diaal. 4Kɛ ɣöö kɛn diaal cikɛ muɔ̱c rɛy riäŋädiɛn mi di̱i̱t, kä ciek ɛmɛ rɛy canädɛ cɛ nyinkɛ diaal tin dee tëk kɛ jɛ thöp.” <br />
Ruac Yecu kɛ kui̱ däkä luaak Kuɔth <br />
(Mɛ̈t 24:1-2, Mak 13:1-2) <br />
5Kä mëë ruac tha̱a̱ŋ ji̱ kɔaarɛ, kɛ kui̱ gɔɔyä luaak Kuɔth kɛ biɛlɛ min ca bil ni jɛ, kɛ pääm ti gɔw kɛnɛ muc tin ca thöp Kuoth, cuɛ wee i̱, 6“Kɛ kui̱ ŋɔaani ti cia nɛn ti, bi ni̱n ben mi /ci päm kɛl bi duɔth wi̱i̱ pa̱a̱m dɔ̱diɛn, ba kɛn diaal yuɔr piny.” <br />
Rik kɛnɛ ciaaŋ jiäkni <br />
(Mɛ̈t 24:3-14, Mak 13:3-13) <br />
7Kä cukɛ Yecu thiec i̱, “Ŋi̱i̱c, bi nɔmɔ tuɔɔk i̱ nɛy? Kä bi nyuuthdɛ a ŋu, ɛn ɣöö bɛ tuɔɔk?” 8Kä cuɛ wee i̱, “Niɛkɛ rɔ̱, kɛ ɣöö /ca yɛ bi buath jɔ̱ɔ̱r, kɛ ɣöö bi nɛy ti ŋuan ben kɛ ciötdä, wäkɛ i̱, ‘Ɛ jɛn ɣän!’ kä ‘Ci gua̱a̱th thia̱k!’ /Cuarɛ wä kɔɔriɛn. <br />
9“Kä mi wä yɛn thuk ko̱o̱ri liŋ kɛnɛ rɔal, /cuarɛ dual. Kɛ ɣöö bi tɔ̱tɔ̱ yi̱k tuɔɔk kɛ nhiam, kä /ci guut bi cu ben ni ɛn guäth ɛmɔ.” 10Kä cuɛ kɛ jiök i̱, “Bi do̱rɔ nyiëëny kɛ do̱rɔ, kä bi kuäärɔ nyiëëny kɛ kuäärɔ. 11Bɛ tekɛ lath piɛny mi di̱t, kä bɛ tekɛ buaath kɛnɛ jua̱th gua̱thni ti gööl. Bɛ tekɛ nyin dualä kɛnɛ nyuuthni ti di̱t ti gäykɛ naath nhial. <br />
12“Kä a ŋot /ken ti̱ti̱ diaal ni tuɔɔk, ba yɛ yian, kä ba yɛ ciɛŋ a jiäk, ba yɛ gɔny guäth dolä ji̱ Juudh kä ba yɛ naŋ duëli yieenä, kä bikɛ yɛ naŋ nhiam kua̱ri kɛnɛ ruëëc kɛ kui̱ cio̱tädä. 13Nɛmɛ bɛ yɛ moc ɣöö bia thuk tin gɔw la̱t naath. 14Inɔ ca̱rɛ ɛ /ka̱nɛ rɔ̱ ni rialikä kɛ duɔ̱ɔ̱p in bia gaŋ ni rɔ̱ kɛ nhiam. 15Kɛ ɣöö bä yɛ moc rieet kɛnɛ pɛl mi /ci ji̱ tɛ̈run ɛ bi luäŋ kɛ ga̱k kiɛ kɛ luɔc. 16Kä cäŋɛ ni diëëthkun, kɛnɛ dämuɔɔri kɛnɛ watkun kɛ mäthnikun bikɛ yɛ kɔak, kä bikɛ tha̱a̱ŋdun näk. 17Kä ba yɛ nyir ɛ nɛy diaal kɛ kui̱ cio̱tädä. 18Kä thilɛ mi̱em wecdun kɛl mi bi bath. 19Kɛ dhieelun bia tëkdun jek.” <br />
Ruac Yecu kɛ kui̱ da̱k Jɛ-ru-tha-lɛm <br />
(Mɛ̈t 24:15-21, Mak 13:14-19) <br />
20“Mi wä yɛn Jɛ-ru-tha-lɛm nɛn a ca göl piny ɛ rɛm, kua ŋa̱c ɛn ɣöö ci däkdɛ thia̱k. 21Kä bi nɛy tin te kä Ju-dia rɔ̱ bar wuɔ̱thni päämni, kä nɛy tin te rɛy wec jiɛɛn. Kä a nɛy tin raar rɛy wec /ci lɛ loc rɛydɛ. 22Kɛ ɣöö ni̱n ti̱ti̱ kɛ ni̱n cutdä, kɛ ɣöö bi ruaacni tëë ca gɔ̱r a thuɔ̱k. 23Riɛk akɛ män tin ruët kɛnɛ tin lueth ɛn ni̱ni tɔ̱tɔ̱! Kɛ ɣöö bɛ tekɛ jiath lɔaac mi di̱i̱t wi̱i̱ muɔ̱ɔ̱n, kä bi waŋ lɔaac tekɛ kɛn nɛy tɔ̱tɔ̱. 24Bakɛ näk kɛ thɛp, kä bakɛ naŋ ala pɛ̈ɛ̈c rɛy dööri diaal. Ba Jɛ-ru-tha-lɛm dɔany piny ɛ Jur, amäni ci gua̱a̱th juri thuɔ̱k.” <br />
Ben Gatdä Ran <br />
(Mɛ̈t 24:29-31, Mak 13:24-27) <br />
25“Kä bi nyuuth te thi̱n kä cäŋ, kɛ pay kɛnɛ ciɛr, kä bɛ tekɛ jiath lɔaac wi̱i̱ muɔ̱ɔ̱n kä bɛ wi̱c dööri yi̱c, kɛ wuɔ̱w pi̱i̱ni bar, kɛnɛ muaŋ. 26Bi naath muɔ̱n kɛ dual kɛ ŋäcdiɛn kɛ min bi tuɔɔk wi̱i̱ muɔ̱n, kɛ ɣöö ba buɔ̱m buɔ̱ɔ̱m nhial yɔ̱k. 27Kä kɛ kɔrɛ ba Gat Ran nɛn bëë piny rɛy puɔ̱rä kɛ buɔ̱m kɛnɛ buay mi di̱i̱t. 28Täämɛ mi ci ti̱ti̱ diaal ku tuɔɔk, kua rɔ̱ jiɛc kä kapɛ wuɔ̱thkun nhial, kɛ ɣöö ci ka̱ndun thiekä.” <br />
Ŋi̱i̱c kɛ kui̱ jiaath ŋɔa̱a̱p <br />
(Mɛ̈t 24:32-35, Mak 13:28-31) <br />
29Cu Yecu kɛ la̱t ruac cäätdä i̱, “Guɛcɛ jiath ŋɔa̱a̱p kɛnɛ jiɛn diaal. 30Mɔ ci ji̱thkiɛn tunh ɔ, la yɛn ɛ cua̱ ŋäc ɛn ɣöö ci ruel thia̱k. 31Kä ŋa̱cɛ jɛ bä, mi wä yɛn ŋɔak tɔ̱tɔ̱ wä nɛn, bia jɛ cu ŋa̱c ɛn ɣöö ci kuäärä Kuɔth ku thia̱k. 32Ɛpuc, ɛpuc, ɣän la̱rä jɛ yɛ, /ci ri̱c ɛmɛ bi thuɔ̱k a /ken ŋɔak diaal ti̱ti̱ tuɔɔk. 33Bi nhial kɛnɛ piny thuɔ̱k, kä /ci rieetkä bi met thuɔ̱k.” <br />
Ta̱yɛ jinä <br />
34 # 21:34-35 Ica 24:17. “Tiɛtdɛ rɔ̱ kɛ ɣöö /ca lo̱ckun bi tiam ɛ cuɔ̱c mi̱eth kɛnɛ yɔ̱ŋ kɔaaŋni, kɛ diɛɛr kɛ kui̱ teekä, dɔ̱ŋ bi cäŋ ɛmɔ yɛ mam, 35ce̱tkɛ dhuur kɛ ɣöö bi cäŋ ɛmɔ dhil ben kä nɛy diaal ti cieŋ wi̱i̱ muɔ̱ɔ̱n kɛɛliw. 36Kä ta̱yɛ jinä gua̱thni diaal. Kä palɛ kɛ ɣöö dërɛ tekɛ buɔ̱m kɛ ka̱ndun kä ŋɔaani diaal tin bi tuɔɔk, kɛnɛ ɣöö bia cuɔ̱ŋ nhiam Gatdä Ran.” <br />
37Gua̱thni diaal la ŋi̱i̱cɛ rɛy luaak Kuɔth, kä kɛ wäär la wëë raar, wi̱i̱ pa̱a̱m mi cɔal i̱ “Ɔ-lip.” 38Kä la nɛy diaal a bä kä jɛ kɛ runwaŋ rɛy luaak Kuɔth, kɛ ɣöö bikɛ ruaacnikɛ ben liŋ. <br />
<h3><a href="luk chapters.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth</a></h3>
<br />
</body>
</html>
