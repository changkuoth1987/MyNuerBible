<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
13 <br />
Bi̱i̱ lɛtdä mi ɣɛl rɔ <br />
1Kä cu nɛmɛ a min ci Kuoth Nhial jɛ la̱r ɣä i̱, “Wër ko̱k ni rɔ bi̱i̱ lɛtdä mi ɣɛl rɔ, läth ni jɛ lɛtädu, kä /cu jɛ jak kä wac kɛ pi̱.” 2Inɔ cua̱ bi̱i̱ lɛtdä kɔk ce̱tnikɛ ruac Kuɔth Nhial, kä cua̱ jɛ la̱th lɛtdä. 3Kä cu ruac Kuɔth Nhial rɔ nyɔk kɛ ben kä ɣä, wëë i̱, 4“Käni bi̱i̱ lɛtdä min ɣɛl rɔ, min ci kɔk kä te lɛtädu, kä jiɛc rɔ, wër kä Yu-pɛ-ree-tidh, kä tha̱a̱ŋ buɔkni cɔalkɛ jɛ i̱ kiir Yu-pɛ-ree-tidh, kä wër tëë ni jɛ rɛy kɔ̱kä pa̱a̱m.” 5Kä cua̱ jɛ wä tɛ̱̈ɛ̱̈ rɛy kɔ̱kä kä Yu-pɛ-ree-tidh ce̱tnikɛ min ci Kuoth Nhial jɛ la̱r ɣä. 6Kä kɛ kɔr ni̱ni ti ŋuan cu Kuoth Nhial ɣä jiök i̱, “Jiɛc rɔ, kä wër kä Yu-pɛ-ree-tidh, kä wër käni bi̱i̱ lɛtdä mëë cä la̱t ji̱ kɛ ɣöö bi jɛ wä tɛ̱̈ɛ̱̈ ɛn wi̱ni.” 7Kä cua̱ wä kä Yu-pɛ-ree-tidh, cua̱ bi̱i̱ lɛtdä mëë cä tɛ̱̈ɛ̱̈ wä wät guäth ëë cä jɛ tɛ̱̈ɛ̱̈ thi̱n. Kä nɛnɛ cua̱ bi̱i̱ jek a cɛ da̱k, a cɛ thil luɔt. <br />
8Kä cu rieet Kuɔth Nhial ben kä ɣä, 9cu Kuoth Nhial wee i̱, “Kɛ jɛn duɔ̱ɔ̱p ɛmɔ ɣän bä liak ji̱ Juda kɛnɛ liak ji̱ Jɛ-ru-tha-lɛm in di̱i̱t ya̱r. 10Kɛn nɛy ti jiäk ti ca lieŋ ruacdä lo̱k ti, ca wä la̱t ni min go̱o̱r kɛn ɛ kɛ buɔ̱m wecdiɛn. Kä ca wä guɔ̱ɔ̱r ni kuth kɔ̱kiɛn, kä lät kɛn nikɛ ikä, kä pal kɛn ni kɛ. Kɛn bikɛ ce̱tnikɛ bi̱i̱ lɛtdä mi ci thil luɔtdɛ. 11Ce̱tkɛ min la raan bi̱i̱ lɛtdä a yiɛn lɛtädɛ, inɔ ɣän bä dhɔr Juda kɛɛliw kɛnɛ dhɔr I-thɛ-rɛl kɛɛliw yiën rɔ, kɛ ɣöö dee kɛn a nɛɛkä ti dëë kɛk ni ɣä kä dëë liak ni ɣä kɛnɛ luthdä, duundɛ ɣöö /ken kɛn ɛ liŋ. Ruac ni ɣän Kuoth Nhial.” <br />
Nyuuth dhar kɔŋä <br />
12Kä cu Kuoth Nhial ɣä la̱r ɣöö bä kɛ la̱t nɛmɛ, kä nɛmɛ ɛ min laar Kuoth Nhial ni Kuoth I-thɛ-rɛl ɛ wëë i̱, “Ɛ dha̱a̱ri kɔŋä diaal thia̱ŋkɛ kɛ kɔaŋ.” Kä bikɛ ji̱ jiök i̱, “Kui̱c nɛy ɛ ɛn ɣöö ba dha̱a̱ri kɔŋä thiäŋ kɛ kɔaŋ?” 13Kä läri jɛ kɛ ɛn ɣöö nɛmɛ ɛ min ci Kuoth Nhial ɛ lar i̱, “Ɣän bä kɛn ji̱ muɔ̱ɔ̱n ɛmɛ diaal jak kä yɔ̱ŋ, kua̱r tin ci nyuur wi̱i̱ kɔam kuäärä Dee-bid, kɛ bööth palä kɛnɛ go̱o̱k, kɛ ji̱ Jɛ-ru-tha-lɛm diaal. 14Kä ɣän bä kɛ jak kä nuɛ̈n kɛ rɔ̱ ramɔ kɛnɛ ramɔ, gaat kɛ gua̱ni ɛ päär, kä /cä bi tekɛ nhök kɛnɛ päl ikä kɛ kɔ̱a̱c lɔaac, mi dëë päl ni däkdiɛn, ruac ni ɣän Kuoth Nhial.” <br />
Dhia̱a̱t kɛ naŋ nath pecä <br />
15Liɛŋɛ ruac kä pa̱lɛ rɔ̱ piny, <br />
kä /cuarɛ rɔ̱ liak, <br />
kɛ ɣöö ci Kuoth Nhial ruac. <br />
16Ka̱mɛ ni Kuoth Nhial ni Kuothdun <br />
luth a /kenɛ yɛ ni nöŋ muth, <br />
a /ken yɛn kɔ̱a̱th ni kɔ̱th ikä <br />
kɛ pääm rɛy muɔ̱th, <br />
kä min go̱rɛ buay bɛ jak ni jɛ <br />
kä muth mi col. <br />
17Duundɛ ɣöö mi /ci yɛn ɛ bi liŋ, <br />
ɣän bä wiee kɛ tɛ̱̈ɛ̱̈ <br />
kɛ kui̱ liakädun. <br />
Ɣän bä wiee ɛlɔ̱ŋ a bi wäŋkä <br />
thia̱a̱ŋ kɛ mer, <br />
kɛ ɣöö ca det Kuɔth Nhial <br />
naŋ ala pɛ̈ɛ̈c. <br />
18Kä jio̱kni kuäär kɛnɛ man kua̱r i̱, <br />
“Bia piny wi̱i̱ kɔam kuäärädun <br />
kɛ ɣöö bi kum kuäärädun in gɔaa <br />
pɛ̈ɛ̈n wuɔ̱thnikun.” <br />
19Ba wi̱i̱ Nɛ-gɛb diaal go̱l, <br />
bɛ thil nɛy ti wä jɛ luäk. <br />
Ba ji̱ Juda naŋ ala pɛ̈ɛ̈c. <br />
20“Kap ni waŋdu nhial gui̱c ni, <br />
guic nɛy tɔ̱ bëë kui̱c caam tɔ̱. <br />
Kä dɛl in ca ka̱m ji̱ a nikä, <br />
dɛlu min gɔaa? <br />
21Bi ŋu kulɛ lar mi wa <br />
kɛ la̱th wi̱i̱du <br />
kɛn nɛy tin ci rialikä <br />
ala mäthniku? <br />
/Cɛ bi bɛ̈c ɛlɔ̱ŋ kɛ ji̱, <br />
ce̱tkɛ bɛ̈c mäcni ciëk mi dap? <br />
22Kä mi wi̱i̱ wä ruac kɛ lɔcdu i̱, <br />
‘Ɛŋu mi tuɔɔk kɛ ti̱ti̱ kä ɣä?’ <br />
Tuɔɔkɛ kɛ ɣöö ŋuan dueerku <br />
ɛ jɛn ca rɛt ni thunuuru mɔ, <br />
kä ca mac ni ji̱ mɔ. <br />
23A dee raan Kuc guɔ̱pdɛ min ca̱r <br />
ku luäŋ kɛ gër, <br />
kiɛ dee ram mi tekɛ jɔk gupä <br />
mi jiääk guɔ̱pdɛ gɛr? <br />
Kä thilɛ ram mi dee mi gɔaa la̱t <br />
kä la lätdɛ ni mi jiääk. <br />
24Ɣän bä yɛ riw ce̱tnikɛ ko̱m <br />
tin la jiɔam kɛ a lɔk <br />
rɛy dɔaar. <br />
25Nɛmɛ ɛ baŋdu <br />
ɛ kui̱du min cä thëm ji̱, <br />
kɛ ɣöö ci ɣä pa̱l ruëëc <br />
kä ci wä ŋäth ni ka̱a̱cni. <br />
26Ɣän puɔ̱nydä bä thunuuru yɔany <br />
ni wi̱i̱du a ba buaru nɛn. <br />
27Ɣän cä jiäku nɛn, <br />
kɛ göru kɛ dhöm kɛnɛ leer <br />
kɛ lätku tin jiäk <br />
wuɔ̱thni päämni kɛnɛ rɛy ka̱a̱kni. <br />
Riɛk akɛ ji̱ lö Jɛ-ru-tha-lɛm! <br />
A ku mäni nɛy /ci bi gɔaa ɔ? <br />
Ruac ni ɣän Kuoth Nhial.” <br />
<h3><a href="jer chapters.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth </a></h3>
<br />
</body>
</html>
