<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
<p>5 <br />
  Thanduk matdä ruaacni rɛy ji̱ Pi-li-thɛt <br />
  1Mëë ci ji̱ Pi-li-thɛt thanduk matdä ruac kuɔth käp, cukɛ jɛ kap kä Ɛ-bɛn-e-dhɛr naŋ jɛ kä Ac-dod. 2Kä cu ji̱ Pi-li-thɛt thanduk matdä ruac Kuɔth ka̱n, kä cua naŋ ni duëël kuɔth Da-gon. Cua jɛ ben la̱th gekädɛ. 3Mëë ci ji̱ Ac-dod rɔ jiɛc mëë ruɔ̱ndɛ kɛ runwaŋ, nɛnɛ jɛ, Da-gon cɛ tɛɛth cɛ nhiamdɛ yiath piny nhiam thandukä matdä ruac Kuɔth Nhial. Cukɛ Da-gon ka̱n kä cua luɔc gua̱a̱thdɛ. 4Mëë cikɛ rɔ jiɛc mëë ruɔ̱ndɛ kɛ runwaŋ, cukɛ Da-gon nɛnɛ, cɛ tɛɛth kɛ nhiamdɛ piny nhiam thandukä matdä ruac Kuɔth Nhial, kä wi̱c Da-gon kɛnɛ te̱tkɛ da̱ŋ rɛw cikɛ töl puɔ̱ɔ̱nydɛ tekɛ piny rɛy döör. Cu duɔth ni puɔ̱nydɛ. 5Ɛ jɛn /ci bööth Da-gon kɛnɛ nɛy tëë ci coth duëël Da-gon kä Ac-dod jäl do̱o̱r Da-gon mäni walɛ. <br />
6Kä cu tet Kuɔth Nhial thiak ɛlɔ̱ŋ kɛ ji̱ Ac-dod, kä cuɛ kɛ jak kä dual, kä cuɛ kɛ duäc kɛ muɔ̱c ji̱ Ac-dod kɛ dhok. 7Kä mëë ci ji̱ Ac-dod ɛ nɛn i̱ te ŋɔak inɔ, cukɛ wee i̱, “/Ci thanduk matdä ruac Kuɔth ji̱ I-thɛ-rɛl bi duɔth kɛ kɔ. Kɛ ɣöö tet Kuɔth cɛ thiak ɛlɔ̱ŋ kɛ kɔ kɛ Da-gon kuothda.” 8Inɔ cukɛ naath ja̱k kä cua Kua̱r ji̱ Pi-li-thɛt diaal mat guäth kɛl, kä cukɛ wee i̱, “Ɛŋu mi ba̱kɔ lät kä thanduk matdä ruac Kuɔth ji̱ I-thɛ-rɛl?” Kä cu kua̱r kɛ loc i̱, “A thanduk matdä ruac Kuɔth ji̱ I-thɛ-rɛl nööŋkɛ kä Gɛ̈th.” Cua thanduk matdä ruac Kuɔth ji̱ I-thɛ-rɛl naŋ ɛn wi̱ni. 9Kä kɛ kɔr kä min ci kɛn ɛ nööŋ, cu Kuoth Nhial wec duäc, kɛ muɔ̱cdiɛn riɛk mi di̱i̱t. Cuɛ ji̱ wec moc kɛ dhok, nɛy ti di̱t amäni gaat, cuɛ kɛ moc kɛ dhok. 10Inɔ cukɛ thanduk matdä ruac Kuɔth jäk kä Ɛk-ron, kä cu ji̱ Ɛk-ron wiee i̱, “Cikɛ kɔn nöŋ thanduk matdä ruac Kuɔth ji̱ I-thɛ-rɛl kɛ ɣöö bɛ kɔn ben näk mäni nɛɛkɔn.” 11Kɛ kui̱ ɛmɔ cukɛ kua̱r ji̱ Pi-li-thɛt diaal cɔl guäth kɛl, kä cukɛ wee i̱, “Wuɔcɛ thanduk matdä ruac Kuɔth ji̱ I-thɛ-rɛl, luɔcɛ jɛ guäthdɛ, kɛ ɣöö /cɛ nɛy bi lɛ näk kɛ nɛɛkɔ kɛɛl.” Kɛ ɣöö näk juey naath rɛy wec kɛɛliw. Ci tet Kuɔth thiak thi̱n ɛlɔ̱ŋ. 12Cu nɛy tin /Ken li̱w tekɛ dhok ti di̱t, cu wiee wec pal ni pua̱a̱r </p>
<h3><a href="1sa chapters.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth </a></h3>
<p><br />
</p>
</body>
</html>
