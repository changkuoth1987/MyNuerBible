<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
33 <br />
Loc nath gɔɔyä ciɛŋä kɛ kɔr däkä <br />
1Kä cu riet Kuɔth Nhial rɔ nyɔk kɛ ben kä Yir-mɛ-yaa mëë ŋotdɛ tëë yieenä rɛy rɛ̈ɛ̈k duëël yiëëni, 2kä cu Kuoth Nhial in cak ɣɔw, kä min yiɛth jɛ piny min cɔalkɛ ciötdɛ i̱ Kuoth Nhial wee i̱, 3“Cɔl ɣä bä ji̱ loc, kä bä ji̱ nyuɔ̱th ti di̱t ti ŋuan ti /ci ŋäc. 4Kɛ ɣöö ci Kuoth Nhial min la Kuoth I-thɛ-rɛl nɛmɛ lar kɛ kui̱ ciëëŋni wec ɛmɛ, kɛnɛ dho̱r kua̱ri Juda ɛn ɣöö ba kɛ da̱k piny kɛ ɣöö ba kɛ lät ni päny mi ba gaŋ ni rɔ̱ kä nɛy tin ca ko̱o̱tni la̱t tin ca go̱l wec kɛ ko̱r. 5Kä kɛ ko̱run kɛ ji̱ Kɛ̈l-da-ya, ba thieŋ ni ti̱ec ti̱ti̱ kɛ pua̱ny nɛɛni tin ci li̱w, nɛy tin bä näk kɛ ŋɛ̈ɛ̈nydä, kɛ ɣöö cä wec ɛmɛ lo̱k kɛ kui̱ dueeri tin ci kɛn kɛ la̱t. 6Kä nɛnɛ ɣän bä kɛ nöŋ gɔɔy kɛnɛ pual pua̱a̱ny. Kä bä kɛ nyuɔ̱th ria̱ŋ mi di̱i̱t kɛnɛ mal. 7Kä ɣän bä Juda kɛnɛ I-thɛ-rɛl luɔ̱c gɔɔy ciɛŋädiɛn ce̱tnikɛ ta̱a̱diɛn ëë wal. 8Kä bä dueerkiɛn tëë ci kɛn kɛ lät kä ɣä päl. Kä bä duer ëë ci kɛn ɛ dui̱r kɛ lo̱kdiɛn kɛ ɣä päl bä. 9Kä wec ɛmɛ bɛ la gua̱a̱th tɛthkä lɔaac, kä ba gua̱a̱th liakä, kä ba gua̱a̱th puɔnyä kä ɣä nhiam dööri diaal wi̱i̱ muɔ̱ɔ̱n, tin ba gɔy tin cä la̱t kɛ kui̱diɛn liŋ. Kä bikɛ tekɛ dual kɛnɛ riɛk mi wa tin gɔw kɛnɛ ria̱ŋ in di̱i̱t in cä ka̱m kɛ jek.” <br />
10Kä cu Kuoth Nhial mɛmɛ laar wëë i̱, “Ɛn gua̱a̱th ɛmɛ ɛ ca larɛ i̱, ‘Ca päl ɛ thilɛ raan kɛnɛ leyɛ,’ wi̱i̱ Juda kɛnɛ rɛy duɔ̱pni Jɛ-ru-tha-lɛm tin ca ba̱ny piny a thilɛ raan kä thilɛ ley mi cieŋ thi̱n ɛ ba jɔw nyɔk kɛ lieŋ thi̱n. 11Jɔw tɛthkä lɔaac, kɛ nɛy ti köök kɛ kuën kɛ jɔw nɛɛni ti ki̱t kɛ diit tɛthkä lɔaac ti nööŋ kɛ muc rɛy luaak Kuɔth Nhial wä kɛ i̱, <br />
‘Ka̱mɛ Kuoth Nhial in la Ruey Ɣɔaa <br />
tɛ̈th lɔaac, <br />
kɛ ɣöö Kuoth Nhial gɔaaɛ, <br />
kä nhökdɛ min thil pek <br />
tëë thi̱n amäni cäŋ kɛl!’ <br />
Kä bä mun luɔ̱c gɔɔydɛ ce̱tnikɛ ta̱a̱dɛ mëë jio̱l. <br />
12“Kä mɛmɛ larɛ Kuoth Nhial in la Ruey Ɣɔaa i̱, ‘Rɛy muɔ̱ɔ̱n ɛmɛ ca ba̱ny piny a thil raan kɛnɛ ley ɛ, kɛ wi̱i̱kɛ diaal ɛ bɛ lɛ ni tekɛ naath ti bi cieŋ thi̱n ti yiënkɛ detkiɛn. 13Rɛy wi̱i̱ni pa̱a̱m, kɛ rɛy wi̱i̱ni Cɛ-pe-laa, kɛ wec Nɛ-gɛb, kɛ rɛy rööl Ben-ya-min kɛ gua̱th tin thieek kɛ Jɛ-ru-tha-lɛm, amäni rɛy wi̱i̱ni Juda, bi det loc ni tetni nɛɛni tëë la ciaŋkɛ kɛ.’ Ruac ni ɣän Kuoth Nhial.” <br />
Kaar mi gɔaa kɛnɛ mat ruac kɛ Dee-bid <br />
14“Kä nɛnɛ ni̱n a bëëni tin bä jakni ruac ëë la̱rä ji̱ I-thɛ-rɛl kɛnɛ ji̱ Juda jak kä thuɔ̱k. 15Kɛ kɛn ni̱n ti̱ti̱ kɛ jɛn gua̱a̱th ɛ mɔ, bä kuäär mi gɔaa jakä jɔc kä kar Dee-bid. Kä bɛ cuŋ kɛnɛ thuɔ̱ɔ̱k nyoth ɛn muun ɛmɛ. 16Kä ɛn ni̱ni ti̱ti̱ bi Juda luäk jek kä bi Jɛ-ru-tha-lɛm cieŋ kɛ mal. Kä mɛmɛ ba jɛn ciöt in ba cɔɔl ni jɛ i̱, ‘Kuoth Nhial ɛ jɛn cuɔ̱ɔ̱ŋda.’ Ruac ni ɣän Kuoth Nhial.” <br />
17Kä cu Kuoth Nhial mɛmɛ lar wëë i̱, “Kä thok duëël Dee-bid /cɛ bi met thil ram mi nyuur wi̱i̱ kɔam kuäärä I-thɛ-rɛl. 18Kä ci ji̱ Lii-bay bi met thil ram mi tho̱p muc tin waŋkɛ kɛnɛ muc bɛɛl nhiamdä amäni cäŋ kɛl.” 19Kä cu riet Kuɔth Nhial ben kä Yir-mɛ-yaa wëë i̱, 20“Mi wi̱i̱ mat ruacdä wä däk kɔnɛ cäŋdäär kɛnɛ wäär ɛ /ci cäŋdäär kɛnɛ wäär bi ben kɛ gua̱a̱th in la bä kɛ kɛ, 21inɔ bä, bi mat ruacdä kɛ ja̱ŋdä ni Dee-bid cu da̱k bä. Kä /cɛ bi /cɛ tekɛ gat mi bi nyuur wi̱i̱ kɔam kuäärädɛ kä bɛ cu tey inɔ bä kɛ kui̱c ji̱ Lii-bay tin la bööth palä tin la̱t kɛ ɣä ikä. 22Ce̱tnikɛ min /ca ciɛr Nhial dee luäŋ kɛ kuën kä /ca nyin litdä bäpdiit dee luäŋ kɛ kuën, kä ɛnɛ bä ɣän bä kar jäŋädä ni Dee-bid jakä rëpkɛ rɔ̱ amäni ji̱ Lii-bay tin la bööth palä tin la̱t kɛ ɣä ikä.” <br />
23Kä cu riet Kuɔth Nhial ben kä Yir-mɛ-yaa wëë i̱, 24“Ji̱n ciɛ liŋ ɛn nëë lat nɛy ti̱ti̱ jɛ i̱, ‘Kuoth Nhial cɛ dho̱r da̱ŋ rɛw tëë cɛ mɛk ɛ jɛn lo̱k?’ Kɛ ɣöö ci kɛn nɛɛkä lo̱k a /ci kɛn la do̱r waaŋdiɛn. 25Kä cu Kuoth Nhial nɛmɛ lar ɛn ɣöö mi /ka̱n mat ruacdä la̱t kɛ cäŋdäär kɛnɛ wäär, kɛ ŋuɔ̱t puɔ̱rä kɛnɛ piny. 26Ɣän bä kar Je-kɔb kɛnɛ Dee-bid ja̱ŋdä cu lo̱k. Thilɛ ram mi bä lɛ kuany kä jɛ mi bi kar A-bɛ-ram kɛnɛ Ay-dhɛk kɛ Je-kɔb ruac. Kɛ ɣöö ɣän bä kɛ luɔ̱c gɔɔydiɛn kä bä tekɛ kɔ̱a̱c lɔaac kɛ kɛ.” Ruac ni ɣän Kuoth Nhial. <br />
<h3><a href="jer chapters.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth </a></h3>
<br />
</body>
</html>
