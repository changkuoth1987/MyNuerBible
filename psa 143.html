<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
143 <br />
Pal kɛ kui̱ lua̱k <br />
(Dit Dee-bid) <br />
1Liŋ palä lö Kuoth Nhial, <br />
liŋ palä kɛ kui̱ gɔɔyädu, <br />
kä loc ɣä rɛy cuŋniku. <br />
2Cu ja̱ŋdu lɛ luk, <br />
kɛ ɣöö thilɛ ram mi tëk mi <br />
te cuŋ nhiamdu. <br />
3Ji̱ tɛ̈rä guɔ̱ɔ̱rkɛ ɣä, <br />
dhiɛlkɛ tëkdä ni piny, <br />
cikɛ ɣä jakä cieŋ ni rɛy muɔ̱th <br />
ce̱tnikɛ nɛy tëë ci li̱w ni wal. <br />
4Kɛ kui̱ ɛmɔ ci yi̱eykä bɛ̈c, <br />
kɛ ci lɔcdä baath. <br />
5Kä cua̱ tim ni ni̱n tëë wal, <br />
kä cua̱ lätku diaal car, <br />
kä cua̱ nyiath ni lät tetniku. <br />
6Ɣän cua̱ tetkä tar nhial kä ji̱, <br />
ɣän cua̱ ji̱ go̱r ce̱tnikɛ mun <br />
mi kööt mi go̱o̱r pi̱w. <br />
7Loc ɣä kɛ pɛ̈th, lö Kuoth Nhial, <br />
ci yi̱eykä bɛ̈c. <br />
/Cu rɔ lɛ tɛ̱̈ɛ̱̈ kɛ ɣä, <br />
kiɛ bä ce̱tnikɛ nɛy <br />
tin ci li̱w. <br />
8Kä ɛ nhökdu min thil pek <br />
liɛŋä kɛ runwaŋ, <br />
kɛ ɣöö ŋa̱a̱thä ni ji̱. <br />
Nyuthni ɣä duɔ̱ɔ̱p in bi wä kɛ ɣä, <br />
kɛ ɣöö palä ni ji̱. <br />
9Kän ɣä kä ji̱ tɛ̈rä <br />
lö Kuoth Nhial, <br />
kɛ ɣöö cä rɔ lua̱k ji̱. <br />
10Nyuthni ɣä kɛ ɣöö bä la̱tdu la̱t, <br />
kɛ ɣöö ɛ ji̱n Kuothdä. <br />
Kä ɛ yiëëdu min gɔaa bo̱o̱th ɣä <br />
kɛ duɔ̱ɔ̱p mi car car. <br />
11Kä kɛ kui̱ cio̱tädu <br />
lö Kuoth Nhial, <br />
kän tëkdä. <br />
Kä kɛ kui̱ gɔɔyädu kämni ɣä <br />
raar rɛy rikni. <br />
12Kɛ nhökdu min thil pek, <br />
jakni ji̱ tɛ̈rä kä bit, <br />
kä däk ji̱ gɛmädä diaal, <br />
kɛ ɣöö ɛ ɣän ja̱ŋdu. <br />
<br />
</body>
</html>
