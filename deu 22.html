<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
<p>22 <br />
  1“Mi wi̱i̱ thäk dämuɔɔr kiɛ dɛlɛ nɛn bathä, cu jɛ päl, luc ni jɛ dämuɔɔr. 2Mi na̱nɛ kɛ ji̱, kiɛ kui̱ci jɛ, nööni jɛ dhɔɔru, a jɛ te kɛɛl kɛ ji̱ mani mi ci gua̱ndɛ jɛ go̱r, kä luc ni jɛ jɛ. 3Inɔ bä bi jɛ lät kä muulɛ. Mäni bi̱i̱dɛ bä. Pekdɛ mi ci bath kä ciɛ jek. Cu luäkdu päl. 4Kä mi wi̱i̱ thäk dämuɔɔr nɛn kiɛ muulɛ a cɛ tɛɛth gekä duɔ̱p, luäkɛ kɛ ɣöö biakɛ nyɔk kɛ jiëc. <br />
  5“A thil ciek mi läth bi̱i̱ wutdä, kä a thil wut mi läth bi̱i̱ ciek. Kä ram mi wä tɔ̱tɔ̱ wä la̱t cɛ jiääk kä Kuoth Nhial Kuothdun. <br />
  6“Mi cɛ tuɔɔk ɛ ci duel diɛɛt jek wi̱i̱ jiaath kiɛ dup, kä te dɛykɛ thi̱n kiɛ toŋ, a tɔ̱ɔ̱c mandiɛn wi̱i̱diɛn, cu mandiɛn kän kɛɛl kɛ dɛykɛ. 7Jak ni mandiɛn kä wä, deri dɛykɛ kän kä rɔɔdu, bɛ gɔaa kɛ ji̱ kä bi tëkdu jääny. <br />
  8“Kä mi lät raan duel, a jɛ moc wi̱cdɛ kɛ thɛɛr mi gaŋ naath, kɛ ɣöö ci ran bi lɛ pɛ̈ɛ̈n thi̱n, ɛ bɛ dhɔru lɛ nöŋ duer riɛm. <br />
  9“Cu kaakdu pith kɛ kuay da̱ŋ rɛw ti gööl, mi wi̱i̱ jɛ wä pith, bikɛ jiääk kɛn diaal. 10Kä cu pur kɛ thäk kɛnɛ muul kɛɛl. 11Kä cu bieyni da̱ŋ rɛw ti gööl läth kɛɛl. <br />
  12“Kä moc thuk bieydu min kumi rɔ da̱ŋ ŋuaan kɛ dhuɔɔr.” <br />
  Ŋuɔ̱t kɛ kui̱ tɔ̱ɔ̱cä <br />
  13“Mi ci wut kuɛɛn kɛ ciek kä cɛ tɔ̱ɔ̱c kɛ jɛ, kä /ci lɔcdɛ bi tɛɛth kɛ jɛ, 14kä bɛ ciötdɛ ya̱r kɛ laat pöcä, latdɛ jɛ i̱, ‘Cä tɔ̱ɔ̱c kɛ ciek ɛ mi, kä cä jëk /ciɛ nya dhuɔɔri.’ 15A gua̱n nyaamɔ kɛnɛ man nööŋkɛ kuak tin nyuɔthkɛ jɛ i̱ ɛ nya dhuɔɔri, bööth wec ɛ mɔ guäth luɔ̱k. 16Ɛ gua̱n jiök bööth i̱, ‘Ɣän cä nyaadä ka̱m wut ɛmɛ ala ciek, kä cɛ jɛ lo̱k täämɛ. 17Kä cɛ jɛ moc ciöt mi jiääk täämɛ, latdɛ jɛ i̱, “/Ka̱n nyaadu jek ala nya dhuɔɔri.” Kä ti̱ti̱ kɛ kuak tin nyuɔth kɛ jɛ i̱ nyaadä ɛ nya dhuɔɔri.’ Bɛ kɛ cu ɣär nhiam bööthni wec. 18Kä bi bööth wec ɛ mɔ wut ɛmɔ cu duäc. 19Kä muɔc kɛ jɛ karaam kɛ yio̱w ti kuɔr kɛl, ba kɛ cu ka̱m gua̱n nya mɔ, kɛ ɣöö cɛ nya I-thɛ-rɛl moc ciöt mi jiääk. Kä bɛ cua̱ ciekdɛ kɛ pek teekädɛ diaal, kä /cɛ bi däk. 20Kä mi ɛ thuɔ̱k a /ka̱n ɛ jëk rɛy kuakni nyaal i̱ ɛ nyadhuɔɔri, 21ba jɛ ka̱m raar dhɔɔr gua̱n, bi wutni wecdɛ diaal ɛ bök kɛ dööl mäni lia̱a̱, kɛ ɣöö cɛ rieer la̱t dhɔɔr gua̱n rɛy ji̱ I-thɛ-rɛl. Inɔ bia duer woc rɛydun. <br />
  22“Kä mi wa raan jek a cɛ tɔ̱ɔ̱c kɛ ciek radɔ̱diɛn, ba kɛn da̱ŋ rɛw näk. Inɔ bia duer woc rɛydun. <br />
  23“Mi tëë kɛ nya mi kuɛnkɛ, kä cɛ tɔ̱ɔ̱c kɛ wut mi dɔ̱diɛn rɛy wec. 24Bia kɛn da̱ŋ rɛw naŋ raar rɛy wec, kä bia kɛ bök kɛ dööl mäni lia̱a̱diɛn, kɛ ɣöö ɛn nyal /kenɛ wiee kɛ ɣöö dëë luäk, kä ɛn wut cɛ ciek gua̱n thieekädɛ mac. Inɔ bia duer woc rɛydun. <br />
  25“Kä mi römkɛ dɔɔr, ba näk ni wut kä rɔaadɛ. 26Kä /cuarɛ nyal lät kä duɔ̱ɔ̱r. Kɛ ɣöö thilɛ mi dëë jɛ näk, kɛ ɣöö ce̱t ta̱a̱dɛ kɛ ta̱a̱ wutdä mëë näk gua̱n thieekädɛ. 27Kɛ ɣöö röm kɛn dɔɔr, a cäŋ cɛ wiee ɛn nyal thilɛ ram mi dëë jɛ luäk. <br />
  28“Kä mi ci wut röm kɛnɛ nya mi /ka̱n kuɛn, kä cɛ tɔ̱ɔ̱c kɛ jɛ, kä ca kɛ jëk thi̱n, 29bi wut ɛmɔ gua̱n nyaal moc kɛ yio̱w ti jiɛɛn dhieec, bɛ cua̱ ciekdɛ, kɛ ɣöö cɛ jɛ mac /cɛ jɛ bi däk, bikɛ te kɛɛl kɛ pek teekädɛ. <br />
30“Kä ɛ raan /ci ciek gua̱n kän, mi tɔ̱ɔ̱c kɛ gua̱n.” </p>
<h3><a href="deu chapters.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth</a></h3>
<p><br />
</p>
</body>
</html>
