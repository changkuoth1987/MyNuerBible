<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
51 <br />
Ba Jɛ-ru-tha-lɛm kän <br />
1Cu Kuoth Nhial wee i̱, <br />
“Liɛŋɛ ɣä yɛn tin guɔ̱ɔ̱rkɛ cuŋ, <br />
yɛn tin görkɛ Kuoth Nhial, <br />
guɛcɛ pääm guäth in kuacɛ kɛ thi̱n, <br />
guɛcɛ gua̱a̱th in ŋaŋkɛ kɛ thi̱n. <br />
2Kä guɛcɛ guurun ni A-bɛ-ram, <br />
kä guɛcɛ Thara mëë daap yɛ. <br />
Jɛn thilɛ jɛ gaat mëë <br />
cɔalä jɛ, <br />
kä cä jɛ poth kä cä jɛ <br />
jak kä nɛy ti ŋuan. <br />
3Kɛ ɣöö bä Dha-yɔn nyuɔ̱th <br />
kɔ̱a̱c lɔaac, <br />
bä nɛy diaal tin ci da̱k <br />
thi̱n moc kɔ̱a̱c lɔaac, <br />
kä bä därdɔaarɛ jak kä <br />
ce̱tnikɛ kak E-dɛn, <br />
dɔr rɛ̈wdɛ bɛ ce̱tnikɛ <br />
kakdä ɣän Kuoth Nhial, <br />
bi te ni tɛ̈th lɔaac kɛnɛ <br />
gɔɔy lɔaac thi̱n, <br />
bi ji̱kɛ tɛ̈th lɔaac lat <br />
kä bikɛ ki̱et kɛ diit. <br />
4“Liɛŋɛ ɣä lö nɛɛkä, <br />
ga̱ŋɛ ɣä ji̱thkun yɛn do̱rä, <br />
kɛ ɣöö bi ŋi̱i̱c wä raar kä ɣä, <br />
bi thuɔ̱kdä a buay kä naath. <br />
5Ci cuŋkä thia̱k ɛlɔ̱ŋ, <br />
ka̱ndä jɛn a dup. <br />
Ɣän bä naath ruac <br />
kɛ buɔ̱mdä, <br />
bi nɛy tin cieŋ wuɔ̱thni <br />
dhuɔ̱li guic ni ɣä, <br />
kä bikɛ ŋäth ni buɔ̱mdä. <br />
6Kapni wäŋku nhial guic pua̱a̱r, <br />
kä guic piny ni piny muɔ̱ɔ̱n. <br />
Ɛn pua̱a̱r bɛ thuɔ̱k ce̱tnikɛ tol, <br />
kä bi piny da̱k ce̱tnikɛ bi̱i̱, <br />
kä tin cieŋ thi̱n bikɛ li̱w <br />
ce̱tnikɛ luaŋ, <br />
duundɛ ɣöö bi ka̱ndä te thi̱n <br />
amäni cäŋ kɛl, <br />
kä ci cuŋkä bi met guut. <br />
7“Liɛŋɛ ɣä yɛn nɛy tin <br />
ŋa̱ckɛ cuŋ, <br />
yɛn nɛy tin te ŋuɔ̱tkä <br />
lɔɔcdiɛn, <br />
/cuarɛ dual kɛ ruac nath, <br />
kä ɛ ji̱ /cɛ lath kɛ <br />
kuethnidiɛn kɛ ji̱. <br />
8Bi diɛɛr kɛ cam ce̱tnikɛ bi̱i̱, <br />
kä bi rɛl kɛ cam <br />
ce̱tnikɛ thi̱et, <br />
duundɛ ɣöö bi cuŋkä te thi̱n <br />
amäni cäŋ kɛl, <br />
kä bi ka̱ndä tekɛ ri̱c diaal.” <br />
9Kërɛ kërɛ kä ka̱nɛ buɔ̱m, <br />
lö yɛn rɛm Kuɔth Nhial, <br />
kërɛ ce̱tnikɛ ni̱n tëë kɔn, <br />
ce̱tnikɛ ri̱c tëë wal. <br />
/Ciɛ ji̱n ɛn nëë ŋuk Ra-ɣab <br />
ni dhoon, <br />
mëë näk nyaŋ yiëër in di̱i̱t? <br />
10Kä /ciɛ ji̱n ɛn nëë jak bar <br />
kä kööt, <br />
mëë ko̱o̱t pi̱w bäpdiit <br />
in lueŋ, <br />
kä mëë jak luŋ bar kä duɔ̱ɔ̱p <br />
ëë jäl kɛ nɛy tëë ca luɛl? <br />
11Kä bi nɛy tin ca luɛl <br />
ɛ Kuoth Nhial luny jɔk, <br />
bikɛ ben kä Dha-yɔn <br />
kɛ diit, <br />
bikɛ tekɛ tɛ̈th lɔaac <br />
mi thil pek, <br />
bi te ni kɛn kɛ tɛ̈th lɔaac <br />
kɛnɛ gɔɔy lɔaac, <br />
kä bi jiath lɔaac kɛnɛ <br />
pa̱r nɔ̱a̱n kɛ kɛ. <br />
12Cu Kuoth Nhial wee i̱, <br />
“Ɛ ɣän ɛn nëë buum ji̱, <br />
ɛ ji̱n ŋa mɔ duali mɔ kɛ nɛy <br />
ti la li̱w, <br />
nɛy ti la li̱w <br />
ce̱tnikɛ juaac? <br />
13Ɛ ci Kuoth Nhial ni <br />
Cääkdu pa̱l ruëëc, <br />
mëë cak pua̱a̱r, <br />
kä yiɛth wi̱c muɔ̱ɔ̱n piny, <br />
kä ji̱n duali ni ciaŋ <br />
kɛ kui̱ nɛɛni tin ciaŋkɛ <br />
naath ɛ jiäk, <br />
min go̱o̱rɛ ɣöö bɛ ji̱ däk? <br />
Kä jɛn a nikä ɛn gak <br />
nɛɛni tin ciaŋkɛ <br />
naath ɛ jiäk? <br />
14Kɛn nɛy tin ca yiɛn bakɛ <br />
lony ɛ lɔr täämɛ, <br />
/cikɛ bi li̱w duëël yieenä, <br />
kä /ci mi̱ethdiɛn bi thil. <br />
15Kɛ ɣöö ɛ ɣän Kuoth Nhial <br />
ni Kuothdu, <br />
min cu yier jiɛc ɛ bi <br />
muaŋdɛ wuɔ̱w, <br />
kä cɔal ciötdɛ i̱ Kuoth Nhial <br />
in la Ruey Ɣɔaa. <br />
16Ɣän cä ruacdä ka̱m ji̱, <br />
kä bä ji̱ gaŋ bi te <br />
ti̱pä tetkädä, <br />
ɛ ɣän läth pua̱a̱r guäthdɛ mɔ, <br />
kä ɛ ɣän yiɛth wi̱c <br />
muɔ̱ɔ̱n piny ɔ, <br />
kä cua̱ Dha-yɔn jiök i̱, <br />
‘Kɛ yɛn nɛɛkä.’ ” <br />
Thuɔ̱k cucä Jɛ-ru-tha-lɛm <br />
17Jiɛc rɔ jiɛc rɔ, <br />
jiecni rɔ cuɔ̱ŋ <br />
lö Jɛ-ru-tha-lɛm, <br />
ji̱n min ci yɔ̱ŋ kɛ gak <br />
Kuɔth Nhial, <br />
ci Kuoth ji̱ jak kä maathi jɛ <br />
amäni nuɔ̱ɔ̱rɛ, <br />
ci jɛ liɛli piny kɛɛliw <br />
ɛ ria̱th ni ji̱n. <br />
18Kä gaatkɛ diaal tin cɛ dap <br />
thilɛ ram kɛl mi <br />
bi jɛ bo̱th, <br />
kɛn gaat diaal tëë cɛ rɔm <br />
thilɛ kɛl mi bi tetdɛ käp. <br />
19Rik da̱ŋ rɛw ti̱ti̱ bikɛ <br />
ben kä ji̱, <br />
ba mundu däk ɛ bɛ ria̱r, <br />
kä jɛn bɛ tekɛ buɔth <br />
kɛnɛ ko̱o̱ri, <br />
ɣän bä ji̱ kulɛ bum i̱di? <br />
Kä ɛŋa bia kulɛ mat ɔ? <br />
20Ci gaatku thil lua̱ŋ, <br />
te ni kɛn tɔ̱ɔ̱cä <br />
gɔŋtɔtni duɔ̱pni, <br />
ce̱tkɛ thiäŋ mi ca käp <br />
kɛ cambak, <br />
cikɛ thia̱a̱ŋ kɛ gak Kuɔth Nhial, <br />
cikɛ ŋɛ̈ɛ̈ny Kuɔth jek. <br />
21Kɛ kui̱c ɛmɔ liɛŋɛ nɛm yɛn <br />
nɛy tin cuc, <br />
yɛn tin ci yɔ̱ŋ mi <br />
/ci mɔ a yɔ̱ŋ kɔŋä, <br />
22Nɛmɛ ɛ min ci Kuäär <br />
ni Kuoth ɛ lar, <br />
ɛn Kuothdu min la gaŋ <br />
nɛɛkɛ wëë i̱, <br />
“Nɛnɛ ɣän cä liɛɛr kɔŋä min ci ji̱ <br />
jak kä yɔ̱ŋ woc tetkädu, <br />
cä jɛ woc ɛn tuɔ̱k gaakdä <br />
/ci jɛ bi nyɔk kɛ ma̱th. <br />
23Bä la̱th ni jɛ tetni nɛɛni <br />
tin gak kɛ ji̱, <br />
tin jiökɛ ji̱ i̱, <br />
‘Goŋ rɔ bakɔ ja̱l jɔɔkdu’. <br />
Kä curi jɔkdu jak kä <br />
ce̱tkɛ piny, <br />
cuɛ ce̱tnikɛ duɔ̱ɔ̱p kä kɛ <br />
ja̱lkɛ jɛ.” <br />
<h3><a href="isa chapters.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth </a></h3>
<br />
</body>
</html>
