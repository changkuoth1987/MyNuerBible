<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml">
<head>
<meta http-equiv="Content-Type" content="text/html; charset=utf-8" />
<title>Untitled Document</title>
</head>

<body>
39 <br />
Pɛ̈ɛ̈n Jɛ-ru-tha-lɛm <br />
1Kɛ bäŋuan runä ruëc kua̱r Juda ni Dhid-ki-yaa, kɛ wäl päthni, cu Nɛ-bu-kad-nɛ-dhar kuäär Bɛ̈-bi-lɔn kɛnɛ rɛm köörɛ diaal Jɛ-ru-tha-lɛm mak, kä cukɛ jɛ go̱l. 2Kɛ wäl kɛl runä Dhid-ki-yaa, kɛ pay in ŋuaandiɛn, kɛ cäŋ kä bä bäŋuan kä pay, cua päny wec to̱l. 3Kä mëë ca Jɛ-ru-tha-lɛm käp, cu ruëëc kua̱r Bɛ̈-bi-lɔn diaal ben kä cu kɛ nyuur ni thok rɛ̈ɛ̈k in te däär. Ɛ Ner-gal-car-ɛdhɛr kɛnɛ Tham-gar-nɛbo, kɛ Thar-thɛ-kim kɛnɛ Ner-gal-car-ɛdhɛr min la bo̱o̱th ruëëcni kɛ Ner-gal-car-ɛdhɛr min mɔ ram kɛl kä ruëëc tin di̱t, kɛɛl kɛ ruëëc kua̱r Bɛ̈-bi-lɔn diaal. 4Mëë ci kuäär Juda ni Dhid-ki-yaa kɛnɛ rɛmkɛ diaal kɛ nɛn, cukɛ rɔ̱ bar, cu kɛ wä raar rɛy wec kɛ wäär kɛ duɔ̱ɔ̱p in te kam pa̱nyni da̱ŋ rɛw gekä kakä. Kä cukɛ wä kui̱ lo̱o̱lä Jɔr-dɛn. 5Duundɛ ɣöö cu rɛm ji̱ Bɛ̈-bi-lɔn kɛ cuɔp lɛɛr. Kä cukɛ Dhid-ki-yaa cop rɛy tɔ̱ɔ̱rä Jɛ-ri-ko, kä mëë cikɛ jɛ käp cukɛ jɛ nöŋ Nɛ-bu-kad-nɛ-dhar kuäär Bɛ̈-bi-lɔn kä Rib-laa muun Ä-math. Kä cuɛ kɛ kum kɛ lia̱a̱. 6Kä cu kuäär Bɛ̈-bi-lɔn gaat Dhid-ki-yaa näk ni nhiamdɛ kä Rib-laa. Kä cuɛ ruëëc Juda diaal näk bä ɛn kuäär Bɛ̈-bi-lɔn. 7Kä cuɛ wäŋ Dhid-ki-yaa lööl raar, kä cuɛ jɛ pua̱t kɛ kuatni, kä cua jɛ naŋ kä Bɛ̈-bi-lɔn. 8Kä cu ji̱ Kɛ̈l-da-ya dhɔr kua̱r waŋ kɛnɛ ti̱ec nɛɛni diaal, kä cukɛ päny Jɛ-ru-tha-lɛm da̱k piny. 9Kɛ kɔrɛ cu duɔth nɛɛni tëë ci duɔth rɛy wec kɛnɛ duɔth nɛɛni diaal tëë ci wä kä jɛ, ɛ naŋ kä Bɛ̈-bi-lɔn ala pɛ̈ɛ̈c Nɛ-bu-dhar-dan. 10Kä cu Nɛ-bu-dhar-dan bo̱o̱th yiëëni tha̱a̱ŋ nɛɛni tin la can ba̱ny muun Juda, kɛ ɣöö bikɛ ka̱a̱k wal kɛ kui̱ kɔaŋ kɛnɛ ka̱a̱k lɔ̱ɔ̱ la̱t. <br />
Luɔ̱ny Yir-mɛ-yaa <br />
11Kä cu Nɛ-bu-kad-nɛ-dhar kuäär Bɛ̈-bi-lɔn ruac thöp Nɛ-bu-dhar-dan min la bo̱o̱th yiëëni kɛ kui̱ Yir-mɛ-yaa wëë i̱, 12“Naŋɛ jɛ, tiɛtdɛ jɛ agɔaa kä /cuarɛ jɛ lät kä mi jiääk, la̱tdɛ min bɛ la̱r yɛ.” 13Ɛ jɛn, cu Nɛ-bu-dhar-dan min la bo̱o̱th ga̱a̱ŋni kɛnɛ Nɛ-bu-cadh-ban min la bo̱o̱th ruëëcni kɛ Ner-gal-car-ɛdhɛr min la ram kɛl mi di̱i̱t kä ruëëc kɛ tha̱a̱ŋ ruëëcni kua̱r Bɛ̈-bi-lɔn diaal tin di̱t ja̱k, 14kä cukɛ Yir-mɛ-yaa woc rɛy rɛ̈ɛ̈k ga̱a̱ŋni, kä cukɛ jɛ ka̱m Gɛ-dɛ̈l-yaa gat Ä-ɣi-kam, gat Ca-pan, kɛ ɣöö bɛ naŋ cieŋ. Kä bɛ wä ciɛŋ ni rɛy nɛɛnikɛ. <br />
Ti̱em Ɛ-bɛd-mɛ-lɛk <br />
15Kɛ gua̱a̱th ëë ŋot Yir-mɛ-yaa tëë yienä rɛy rɛ̈ɛ̈k ga̱a̱ŋni, cu rieet Kuɔth Nhial ben kä jɛ wëë i̱, 16“Wër kä Ɛ-bɛd-mɛ-lɛk kɛ ɣöö ci Kuoth Nhial in la Ruey Ɣɔaa ni Kuoth I-thɛ-rɛl ɛ lar i̱, ‘Nɛnɛ ɣän bä rieet kä diaal tëë cä lat a jiäk kɛ kui̱ wec ɛmɛ jakä thuɔ̱k nhiamdu ɛn cäŋ ɛmɔ. 17Duundɛ ɣöö ɣän bä ji̱ luäk ɛn cäŋ ɛmɔ kä /ca ji̱ bi la̱th tetni nɛɛni tin duali kɛ kɛ. 18Kɛ ɣöö ɛ puc ɣän bä ji̱ luäk kä /ca ji̱ bi näk ko̱o̱r. Kä bi la käni ko̱o̱r kɛ ɣöö ci ŋa̱thdu la̱th kä ɣä, ruac ni ɣän Kuoth Nhial.’ ” <br />
<h3><a href="jer chapters.html">locni̠ kä ciök baybolä</a></h3>
<h3><a href="Index.html">wërkä buɔkni̠ Ruackuɔth </a></h3>
<br />
</body>
</html>
